විශ්වවිද්‍යාල ආචාර්‍ය සමිති සම්මේලනයෙන් චෝදනාවක්

විශ්වවිද්‍යාල ආචාර්යවරුන් සඳහා අධ්‍යයන දීමනාව සියයට 25කින් වැඩි කිරීමට ගත් තීරණයට අදාළව මේ වන තෙක් නිශ්චිත චක්‍රලේඛයක් නිකුත් කිරීමට විශ්වවිද්‍යාල ප්‍රතිපාදන කොමිෂන් සභාව පියවර ගෙන නොමැති බවට විශ්වවිද්‍යාල ආචාර්ය සමිති සම්මේලනය චෝදනා කරයි.

එහි උපසභාපති ජ්‍යෙෂ්ඨ කථිකාචාර්ය චාරුදත්ත ඉලංගසිංහ මහතා පැවසුවේ, ආචාර්යවරුන්ගේ ජනවාරි මස වැටුපට එම දීමනාව ලබා නොදුන හොත් ඊට එරෙහිව ක්‍රියාමාර්ග ගන්නා බවයි.

අද දෙරණ මේ සම්බන්ධයෙන් විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග මහතාගෙන් විමසීමක් කළ අතර, ඔහු සඳහන් කළේ එම දීමනාව වැඩි කිරීමට අදාළව මහාභාණ්ඩගාරයෙන් නිකුත් කළ චක්‍රලේඛය සියලුම විශ්වවිද්‍යාලවල උපකුලපතිවරුන් වෙත යොමු කර ඇති බවයි.

ඒ අනුව ජනවාරි මාසයේ වැටුපට එම දීමනාව එක් වනු ඇති බව විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග මහතා සඳහන් කළේය.

එම දීමනාව වැඩි කරීමට අදාළ ලිපි පසුගිය බදාදා දිනයේ විශ්වවිද්‍යාල සඳහා යොමු කර ඇති බව ද ඔහු වැඩිදුරටත් සඳහන් කළේය.