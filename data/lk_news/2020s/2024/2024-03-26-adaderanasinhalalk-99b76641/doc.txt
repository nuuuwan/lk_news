මුදල් සොරකමකට බැංකු ලොක්කියක් අත්අඩංගුවට

රුපියල් මිලියන 37කට අධික මුදලක් වංචා කළ මීගමුවේ පෞද්ගලික බැංකුවක සහකාර කළමනාකාරවරියක් අපරාධ පරීක්ෂණ දෙපාර්තමේන්තුවේ මූල්‍ය හා වාණිජ විමර්ශන ඒකකය මගින් අත්අඩංගුවට ගෙන තිබේ.

පෞද්ගලික බැංකුවේ විවිධ ගිණුම්වලින් 2022 වසරේ සිට රුපියල් මිලියන 37ක පමණ මුදලක් නීති විරෝධීව පෞද්ගලික බැංකු ගිණුමකට හුවමාරු වී ඇති බවට අපරාධ පරීක්ෂණ දෙපාර්තමේන්තුවේ මූල්‍ය හා වාණිජ විමර්ශන ඒකකයට පැමිණිල්ලක් ලැබී තිබුණි.

ඒ අනුව සිදුකළ විමර්ශනයකින් අනතුරුව හෙළිවී ඇත්තේ එම බැංකුවේ සහකාර කළමනාකාරවරිය විසින් අදාළ නීතිවිරෝධී මුදල් හුවමාරුව සිදුකර ඇති බවය.

පාරිභෝගිකයින් ලංකා විදුලි පෞද්ගලික සමාගමට විදුලි බිල්පත් සඳහා ගෙවන මුදල් බැරවන ගිණුමකින්ද සැකකාරිය සිය සැමියාගේ ගිණුමට මුදල් බැරකර ඇති බව විමර්ශනවලදී අනාවරණ වී තිබේ.

සැකකාරිය මෙලෙස  බැංකුවෙන් රුපියල් මිලියන 100ක පමණ මුදලක් වංචා කර ඇති බවට සැක කරන බව පොලීසිය සඳහන් කළේය.

මෙම වංචාව අනාවරණ වීමත් සමග සැකකාරිය ඔස්ට්‍රේලියාව බලා පලායෑමට උත්සාහා කළ ද එය ව්‍යර්ථවී තිබුණි.

කෙසේවෙතත්, ඇය වංචාකළ මුදලින් රුපියල් ලක්ෂ 75ක් වැයකර සිය සැමියා ඔස්ට්‍රේලියාවට යවා ඇති බව විමර්ශන නිලධාරීන් සඳහන් කළේය.

සැකකාරිය ඊයේ අත්අඩංගුවට ගෙන සිදුකළ විමර්ශනවලදී හෙළිවූ තොරතුරු වලට අනුව, ඇය මුදල් හුවමාරුව සඳහා යොදාගත් ජංගම දුරකථනයක් ලුණුවිල ප්‍රදේශයේ නිවසක සඟවා තිබියදී සොයාගැනුණි.

එමෙන්ම වංචා කළ මුදලින් රුපියල් කෝටියක් උකසට තබා තිබූ ඇගේ ඉඩමක්ද බේරාගැනීමට භාවිත කර ඇති අතර එහි ඔප්පුව විමර්ශන නිලධාරීන් සිය භාරයට ගෙන තිබේ.