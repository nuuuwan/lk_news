அரச நிறுவனங்கள் மறுசீரமைப்பு : அரசாங்கம் நிலைப்பாட்டை வெளிப்படையாக அறிவிக்க வேண்டும் - கம்மன்பில

அரச நிறுவனங்கள் மறுசீரமைப்பு தொடர்பில் அரசாங்கம் உறுதியான நிலைப்பாட்டை வெளிப்படையாக அறிவிக்க வேண்டும். சந்தர்ப்பத்துக்கு ஏற்றாட் போல் அரசியல் கொள்கையை ஜனாதிபதி மாற்றிக் கொள்ள கூடாது என முன்னாள் பாராளுமன்ற உறுப்பினர் உதய கம்மன்பில தெரிவித்தார்.

கொழும்பில் வியாழக்கிழமை (26) நடைபெற்ற தொழிற்சங்க பிரதிநிதிகளுடனான சந்திப்பின் பின்னர் ஊடகங்களுக்கு கருத்து தெரிவிக்கையில் மேற்கண்டவாறு குறிப்பிட்டார்.

நாட்டின் தேசிய வளங்களை பாதுகாக்க வேண்டியது அனைத்து அரசாங்கங்களினதும் பொறுப்பாகும். இலங்கையின் பௌதீக அமைவிடம் அதற்கு பிரதான காரணியாகும். பூகோள அரசியலில் போட்டித்தன்மையுடன் செயற்படும் நாடுகளுக்கு நாட்டின் தேசிய வளங்களை அபிவிருத்திக்காக வழங்கும் போது மிகவும் அவதானத்துடன் செயற்பட வேண்டும்.

தேசிய மக்கள் சக்தி கடந்த காலங்களில் அரசாங்கத்தின் அனைத்து செயற்பாடுகளுக்கும் எதிர்பபை மாத்திரமே தெரிவித்தது. நாட்டுக்கு சிறந்த திட்டங்கள் கொண்டு வரப்பட்ட போதும் அதற்கும் எதிர்ப்பு தெரிவித்தார்கள். இதனால் தான் அவர்கள் 75 ஆண்டுகால அரசியலமையும் விமர்சிக்கிறார்கள். அவ்வாறாயின் தேசிய மக்கள் சக்தியினர் இலவச கல்வியின் ஊடாக பெற்றுக் கொண்ட கல்வி தகைமை மற்றும் பட்டங்களை புறக்கணிக்க வேண்டும்.

சர்வதேச நாணய நிதியத்தின் 16 அம்ச நிபந்தனைகளில் நட்டமடையும் அரச நிறுவனங்களை மறுசீரமைக்க வேண்டும் என்று குறிப்பிடப்பட்டுள்ளது. அரசாங்கமும் மறுசீரமைப்பதாக குறிப்பிட்டுக் கொண்டு இலாபமடையும் அரச நிறுவனங்களை மறுசீரமைப்பதற்கு அவதானம் செலுத்தியுள்ளது.

நட்டமடையும் அரச நிறுவனங்களை மறுசீரமைப்பதாக குறிப்பிட்டுக் கொண்டு அரச நிறுவனங்களை தனியார் மயப்படுத்துமம் செயற்பாடுகள் முன்னெடுக்கப்படுகிறது. இந்த பட்டியலில் இலங்கை காப்புறுதிக் கூட்டுத்தாபனம், லிட்ரோ நிறுவனம் உள்ளிட்ட இலாபமடையும் பல நிறுவனங்கள் உள்ளன.

அரச நிறுவனங்கள் மறுசீரமைப்பு தொடர்பில் அரசாங்கம் உறுதியான நிலைப்பாட்டை வெளிப்படையாக அறிவிக்க வேண்டும். அரச நிறுவனங்களை தனியார் மயப்படுத்த போவதில்லை என்று ஜனாதிபதி நாட்டு மக்களுக்கு வாக்குறுதியளித்துள்ளார்.

ஆகவே சந்தர்ப்பத்துக்கு ஏற்றாட் போல் அரசியல் கொள்கையை ஜனாதிபதி மாற்றிக் கொள்ள கூடாது என்று வலியுறுத்துகிறோம் என்றார்.