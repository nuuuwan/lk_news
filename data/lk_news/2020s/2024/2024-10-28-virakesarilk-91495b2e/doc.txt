கவின் நடிக்கும் 'பிளடி பெக்கர் 'படத்தின் புதிய பாடல் வெளியீடு

நடிகர் கவின் கதையின் நாயகனாக முதன்மையான வேடத்தில் நடித்திருக்கும் பொழுதுபோக்கு திரைப்படமான 'பிளடி பெக்கர் ' திரைப்படத்தில் இடம் பெற்ற 'பொன்மாயமே' எனும் புதிய பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

அறிமுக இயக்குநர் சிவபாலன் முத்துக்குமார் இயக்கத்தில் உருவாகி இருக்கும் 'பிளடி பெக்கர்' எனும் திரைப்படத்தில் கவின், ரெடின் கிங்ஸ்லி, மாருதி பிரகாஷ்ராஜ், பிரியதர்ஷினி ராஜ்குமார், அக்ஷயா ஹரிஹரன் உள்ளிட்ட பலர் நடித்திருக்கிறார்கள்.

இந்த திரைப்படத்தை பிளமென்ட் பிக்சர்ஸ் நிறுவனம் சார்பில் பிரபல இயக்குநர் நெல்சன் திலிப் குமார் தயாரித்திருக்கிறார்.

எதிர்வரும் 31 ஆம் திகதி தீபாவளி திருநாளன்று உலகம் முழுவதும் படமாளிகையில் வெளியாகும் 'பிளடி பெக்கர்' திரைப்படத்தை ரசிகர்களுக்கு சென்றடையும் வகையில் பட குழுவினர் பல்வேறு விளம்பர நிகழ்வுகளை முன்னெடுத்து வருகிறார்கள்.

இந்நிலையில் இப்படத்தில் இடம்பெற்ற 'கண் காணா தேசத்து காரிருள் தேவதை..' எனத் தொடங்கும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இந்த பாடலை விவேக் மற்றும் விஷ்ணு எடவன் ஆகியோர் இணைந்து எழுத , பின்னணி பாடகர் சத்திய நாராயணன் பாடியிருக்கிறார்.

இந்தப் பாடலில் இசையமைப்பாளர் ஜென் மார்ட்டினின் வசீகரிக்கும் மெட்டும், பாடல் வரிகளும், பின்னணி குரலும் இணைந்து இசை ரசிகர்களுக்கு புதிய அனுபவத்தை வழங்குவதால் பெரும் வரவேற்பை பெற்றிருக்கிறது.