වාහන සොරා ගැනීම හා මුදල් වංචාවන් කළ දෙදෙනෙක් අත්අඩංගුවට

වාහන සොරා ගැනීම හා මුදල් වංචාවන් සිදු කිරීම සම්බන්ධයෙන් සැකකරුවන් දෙදෙනෙකු කිරිබත්ගොඩ ප්‍රදේශයේදී අත්අඩංගුවට ගෙන ඇත.

ඊයේ (28) උදෑසන කාලයේ කිරිබත්ගොඩ පොලිස් ස්ථානයේ නිලධාරීන්ට ලද තොරතුරක් මත  සැකකරුවෙකු අත්අඩංගුවට ගෙන තිබුණි.

අත්අඩංගුවට ගත් සැකකරු වයස අවුරුදු 37ක් වන කඳාන ප්‍රදේශයේ පදිංචිකරුවෙකු බව පොලීසිය පවසයි.

මෙම සැකකරු සම්බන්ධයෙන් සිදුකළ විමර්ශනයේදී ඔහු විසින් කූඨ ලේඛණ සකස් කර රුපියල් 13,000,000ක් වටිනා කාර් රථයක් අලෙවි කිරීම සම්බන්ධව තොරතුරු අනාවරණය වී ඇත.

ඒ සම්බන්ධයෙන් සිදුකළ වැඩිදුර විමර්ශනයේදී ඔහු සමග මෙම ජාවාරමට සම්බන්ධ තවත් සැකකරුවෙකු කිරිබත්ගොඩ ප්‍රදේශයේදී අත්අඩංගුවට ගෙන තිබේ.

අත්අඩංගුවට ගත් සැකකරු වයස අවුරුදු 39ක් වන පමුණුගම ප්‍රදේශයේ පදිංචිකරුවෙකි.

මෙම සැකකරුද ව්‍යාජ ලේඛණ සකස් කර මෝටර් රථ මුදලට විකිණීම සම්බන්ධව තොරතුරු අනාවරණය කරගෙන ඇති අතර ඒ අනුව ඔවුන් විසින් කූඨ ලේඛණ සකස් කර පන්නල ප්‍රදේශයට අලෙවි කරන ලද මෝටර් රථයක් පොලිස් භාරයට ගෙන ඇත.

තවදුරටත් මෙම සැකකරුවන් සම්බන්ධයෙන් සිදුකළ විමර්ශනයේදී ඔවුන් විසින් දිවයිනේ විවිධ ප්‍රදේශවල නිවාස මිලදී ගැනීම, විකිණීම හා අලුතින් නිවාස ඉදි කිරීමේ ව්‍යාපාරයක්ද පවත්වා ගෙන ගොස් ඇති අතර එමගින්ද පුද්ගලයින් රවටා මුදල් වංචා කිරීම් සිදුකර ඇති බවට අනාවරණය වී ඇත.

සැකකරුවන් සම්බන්ධව වැලිසර හා අලුත්කඩේ යන අධිකරණ මගින් විවෘත වරෙන්තු නිකුත් වී ඇති බවටද වැඩිදුරටත් අනාවරණය වී තිබේ.

සැකකරුවන් සම්බන්ධයෙන් කිරිබත්ගොඩ පොලීසිය වැඩිදුර විමර්ශන සිදුකර ගෙන යනු ලබයි.