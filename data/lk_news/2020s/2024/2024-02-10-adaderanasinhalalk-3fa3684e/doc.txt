තිදරු පියාගේ ඝාතනය ගැන තොරතුරු රැසක්

මුල්ලේරියාව, වෑකන්ද ප්‍රදේශයේදී 38 හැවිරිදි තිදරු පියෙකුව ගෙල කපා අද (10) අලුයම ඝාතනය කර තිබේ.

කුමන හේතුවක් මත එම ඝාතනය සිදුකර ඇත් ද යන්න මෙතෙක් අනාවරණය වී නොමැති බව පොලීසිය පැවසීය.

කෙසේවෙතත් අදාළ ඝාතනයට ලක් වූ පුද්ගලයාගේ පියාව මුල්ලේරියාව පොලීසිය අද පස්වරුවේ අත්අඩංගුවට ගත්තේය.

සිය පුත්‍රයා එළඹෙන 14 වනදාට යෙදෙන පෙම්වතුන්ගේ දිනයේදී ඔහුගේ පළමු බිරිය සමග ගෙට ගෙවදීමට නියමිතව සිටි බැවින් ඇති වූ සිත් තැවුලෙන් මෙම ඝාතනය සිදුකළ බව ඔහුගේ පියා පාපොච්ඡාරණය කර තිබේ.

පුත්‍රයා සමග ඊයේ රාත්‍රියේ මත්පැන් පානය කිරීමෙන් පසුව පුත්‍රයා විසින්ම සැකසූ පිහියකින් ඔහුගේ ගෙළ කැපූ බවද සැකකාර පියා පවසා ඇත.

මියගිය පුද්ගලයා සිය දෙවැනි බිරිය සමග වාසය කර ඇති අතර පසුව ඇය බලංගොඩ පදිංචි බස් කොන්දොස්තරවරයෙක් සමග සබඳතාවක් ගොඩනගා සිය10 හැවිරිදි දියණියද අතහැර ඔහු සමග විදේශගතවී තිබුණි.

පසුව අදාළ පුද්ගලයා ඇයව නැවත ගෙන්වා ගැනීමට විවිධ යාගකර්ම සිදුකළ ද ඉන් ඵලක් සිදුවී නොමැත.

ඒ අතරතුරදී, ඔහු අතහැර දමා සිටි පළමු කසාද බිරියව ඔහුගේ පියා විසින් ඔහුගේ නිවසට රැගෙන ගොස් රැක බලාගෙන තිබේ.

කෙසේවෙතත් සිය දෙවැනි බිරිය ගෙන්වා ගැනීමට නොහැකි වූ තැන මියගිය පුද්ගලයා විසින් නැවත වතාවක් සිය පළමු බිරිය සමග එක්වී එළැඹෙන මාර්තු මස පළමුවැනිදා සිට ජීවත්වීමට කටයුතු කර තිබූ බව පොලීසිය පැවසීය.

ඒ හේතුවෙන් ඔහු ජීවත් වූ මුල්ලේරියාව, වෑකන්ද ප්‍රදේශයේ පිහිටි නිවසද මෑතකදී අලුත්වැඩියා කර තිබේ.

අනතුරුව ඊයේ රාත්‍රියේ අදාළ නිවසේ තවත් කිහිපදෙනෙකු සමග මියගිය පුද්ගලයා මත්පැන් සාදයක් ද පවත්වා ඇති බව පොලීසිය පැවසීය.

ඉන් අනතුරුව අදාළ පුද්ගලයාගේ ගෙල කපා එම ඝාතනය සිදුකර ඇති බවට පොලීසිය සැක කරයි.