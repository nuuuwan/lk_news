பிரதேச ஊடகவியலாளர்களுக்கு 5000 ரூபா வழங்கவில்லை - தொலவத்த மற்றும்  கிரியெல்லவுக்கிடையில் தர்க்கம்

பிரதேச ஊடகவியலாளர்களை ஜனாதிபதி செயலகம் கொழும்புக்கு அழைத்து வந்ததாகவும், அவர்களுக்கு 5000 ரூபா வவுச்சர் வழங்குவதாகவும் எதிர்க்கட்சிகளின் பிரதம கொறடாவான லக்ஷ்மன் கிரியெல்ல குறிப்பிட்ட கருத்து முற்றிலும் பொய்யானது. இதனை நான் நிராகரிக்கிறேன் என ஆளும் தரப்பின் பாராளுமன்ற உறுப்பினர் பிரேம்நாத் சி.தொலவத்த குறிப்பிட்டார்.

அமைச்சர் மனுஷ நாணயக்காரவின் ஏற்பாட்டில் தான் பிரதேச ஊடகவியலாளர்கள் கொழும்புக்கு அழைக்கப்பட்டுள்ளார்கள்.நான் பொய்யுரைக்கவில்லை.உண்மையை குறிப்பிடுகிறேன் என எதிர்க்கட்சியின் பிரதம கொறடாவான லக்ஷ்மன் கிரியெல்ல குறிப்பிட்டார்.

பாராளுமன்றத்தில் செவ்வாய்க்கிழமை (06) இடம்பெற்ற மாத்தறை நில்வலா கங்கை அண்மித்ததாக நிர்மாணிக்கப்பட்டுள்ள உவர்நீர் தடுப்பு காரணமாக ஏற்பட்டுள்ள சிக்கல் நிலைமை' தொடர்பில் சபை ஒத்திவைப்பு விவாதத்தில் உரையாற்றிய  ஆளும் தரப்பின்  உறுப்பினர் பிரேம்நாத் தொலவத்த, ஜனாதிபதி செயலகம் பிரதேச ஊடகவியலாளர்களை கொழும்புக்கு அழைத்து வந்ததாகவும்,அவர்களுக்கு 5000 ரூபா வழங்கப்பட்டுள்ளதாகவும் எதிரணியின் உறுப்பினர் லக்ஷ்மன் கிரியெல்ல குறிப்பிட்ட விடயம் முற்றிலும் பொய்யானது.ஊடகவியலாளர்களை 5000 ரூபாவுக்கு மதிப்பிடுவதை தவிர்த்துக் கொள்ளுமாறு கேட்டுக் கொள்கிறேன்.

கொழும்பு பிரதேச ஊடகவியலாளர்களை ஒன்றிணைக்கும் நடவடிக்கைகள் எனது அலுவலகத்தின் ஊடாக முன்னெடுக்கப்பட்டது.இவர்களுக்கு 5000 ரூபாவல்ல,ஒரு சதம் கூட வழங்கவில்லை என்றார்.

இதன்போது எழுந்து உரையாற்றிய எதிர்க்கட்சியின் உறுப்பினர் ரோஹன பண்டார,நீங்கள்  தான் பொய்யுரைக்கின்றீர்கள்.லக்ஷ்மன் கிரியெல்ல குறிப்பிட்டது உண்மையே,ஜனாதிபதி செயலகத்தின் ஊடாக பிரதேச ஊடகவியலாளர்கள் கொழும்புக்கு அழைக்கப்பட்டார்கள் என்றார்.

மீண்டும் எழுந்து உரையாற்றிய பிரேம்நாத் சி.தொலவத்த,பொய்யுரைக்க வேண்டாம்.அரசியல்வாதிகள் ஊடகவியலாளர்களை சந்திக்க கூடாது என்பதில்லை.தவறான முறையில் அரசியல் செய்ய வேண்டாம் என்றார்.

இதனை தொடர்ந்து எழுந்து உரையாற்றிய  எதிர்க்கட்சகளின் பிரதம கொறடாவான லக்ஷ்மன் கிரியெல்ல நான் காலை சபையில் இவ்விடயத்தை குறிப்பிடும் போது இவர் சபையில் இருந்தார்.அப்போது பதிலளிக்கவில்லை.நான் சபையில் இல்லாத போது பேசுகிறார். நான் பொய்யுரைக்கவில்லை.பிரதேச ஊடகவியலாளர்கள் ஜனாதிபதி செயலகத்தின் ஊடாக கொழும்புக்கு அழைக்கப்பட்டுள்ளார்கள்.அமைச்சர் மனுஷ நாணயக்கார இதற்கான ஏற்பாடுகளை செய்துள்ளார்  என்றார்.