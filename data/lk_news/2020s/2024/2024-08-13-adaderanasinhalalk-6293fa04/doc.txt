ජනපතිට සහාය දෙන්න ගිය ප්‍රේමලාල් නාමල් දැක ආපසු හැරෙයි

ජනාධිපති රනිල් වික්‍රමසිංහ මහතාට සහාය පළ කළ රාජ්‍ය අමාත්‍ය ප්‍රේමලාල් ජයසේකර මහතා ශ්‍රී ලංකා පොදුජන පෙරමුණේ ජනාධිපති අපේක්ෂක නාමල් රාජපක්ෂ මහතාට සහාය දැක්වීමට යළි තීරණය කර තිබුණි.

ඔහු අද (13) මේ බව පැවසුවේ බත්තරමුල්ල නෙළුම් මාවත ශ්‍රී ලංකා පොදුජන පෙරමුණේ පක්ෂ මූලස්ථානයේ දී මාධ්‍යයට අදහස් දක්වමිනි.

"ජනාධිපතිතුමා එක්ක ප්‍රශ්ණයක් නැහැ. නමුත් අපිට පක්ෂය පාවා  දීලා යන්න පුළුවන් කමක් නැහැ. ගමේ ජනතාව කියන්නේ අපි ඉන්න පක්ෂයේම ඉන්න කියලා. පක්ෂයෙන් අපේක්ෂකයෙක් දානවා කියලා හරියටම තිබුණේ නැති නිසා ජනාධිපතිතුමාට සහාය දෙනවා කියලා හිටියා. නමුත් පක්ෂයෙන් අපේක්ෂකයෙක් දාපු නිසා අපි අනිවාර්යයෙන්ම පක්ෂයත් එක්ක කටයුතු කරන්න බැඳිලා ඉන්නවා."

ශ්‍රී ලංකා පොදුජන පෙරමුණ නියෝජනය කරමින් රත්නපුර දිස්ත්‍රික්කයෙන් තේරී පත්වූ රාජ්‍ය අමාත්‍ය ප්‍රේමලාල් ජයසේකර මහතා පසුගිය 03 වනදා රත්නපුරයේ පැවති හමුවකදී ජනාධිපති රනිල් වික්‍රමසිංහ මහතාට සහාය දැක්වීමට තීරණය කර තිබුණි.