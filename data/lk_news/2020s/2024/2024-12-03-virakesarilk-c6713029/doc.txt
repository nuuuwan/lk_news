இயற்கை அனர்த்தங்களில் பாதிக்கப்பட்ட மக்களுக்கு நிவாரணம் வழங்க அரசாங்கம் 345 மில்லியன் ரூபா ஒதுக்கீடு - பாதுகாப்பு பிரதி அமைச்சர் அருண ஜயசேகர

கடும் மழையுடனான சீரற்ற கால நிலையினால் நாட்டில் 24 மாவட்டங்களில் 1, 39,439 குடும்பங்களைச் சேர்ந்த 4 இலட்சத்து 69 ஆயிரத்து 872 பேர் பாதிக்கப்பட்டுள்ளனர். 18 பேர் பலியாகியுள்ளளர். பாதிக்கப்பட்டுள்ள மக்களுக்கு நிவாரணம் வழங்குவதற்காக அரசாங்கம் 345 மில்லியன் ரூபாவை ஒதுக்கியுள்ளதாக பாதுகாப்பு பிரதியமைச்சர் அருண ஜயசேகர தெரிவித்தார்.

பாராளுமன்றத்தில் செவ்வாய்க்கிழமை (03)  நாட்டில் கடந்த சில தினங்களாக நிலவிய சீரற்ற காலநிலை மற்றும் அதன் பாதிப்புகள் அது தொடர்பில் அரசாங்கம் மேற்கொண்டுள்ள நடவடிக்கைகள் தொடர்பில் விளக்கமளித்து உரையாற்றுகையிலேயே இவ்வாறு தெரிவித்தார்.

சீரற்ற காலநிலை காரணமாக ஏற்பட்ட அனர்த்தங்களில் மரணமடைந்தவர்களின் குடும்பத்தினருக்கு ஜனாதிபதி மற்றும் அரசாங்கத்தின் சார்பில் ஆழ்ந்த அனுதாபங்களைத் தெரிவித்துக் கொள்கின்றேன்.

இடம்பெற்ற அனர்த்தத்தினால் நாட்டின் 24 மாவட்டங்களில் நேரடியாகவும் மறைமுகமாகவும் இலட்சக்கணக்கான மக்கள் பாதிக்கப்பட்டுள்ளனர்.  வடக்கு, கிழக்கு, மத்திய,வடமத்திய மாகாணங்கள் உட்பட பல மாவட்டங்களிலும் இந்த பாதிப்புகள் ஏற்பட்டுள்ளன. தொடர்ச்சியாக நாட்டில் பெய்த கடும் மழையே இதற்குக் காரணமாகும்.

கடும் மழையுடனான சீரற்ற கால நிலையினால் பாதிக்கப்பட்டுள்ள மக்களுக்கு நிவாரணம் வழங்குவதற்காக அரசாங்கம் 345 மில்லியன் ரூபாவை ஒதுக்கியுள்ளது.

நாட்டில் 24 மாவட்டங்களில் 1, 39,439 குடும்பங்களைச் சேர்ந்த 4 இலட்சத்து 69 ஆயிரத்து 872 பேர் பாதிக்கப்பட்டுள்ளனர். 18 பேர் பலியாகியுள்ளதுடன் 20 பேர் காயமடைந்துள்ளனர்.

நாட்டின் பல்வேறு பகுதிகளிலும் 247 நலன்புரி நிலையங்களில் 12, 300க்கும் மேற்பட்ட குடும்பங்களைச் சேர்ந்த 38 ஆயிரத்து 600 பேர் பாதுகாப்பாக தங்க வைக்கப்பட்டுள்ளர். அவர்களில் 7,600ற்கும் மேற்பட்டவர்கள் தொடர்ந்தும் தங்க வைக்கப்பட்டுள்ளனர்.

இந்த நிலையில் அவசர நிலையை பிரகடனப்படுத்தி ஜனாதிபதி அநுரகுமார திஸாநாயக்க, மேற்கொள்ள வேண்டிய நடவடிக்கைகள் தொடர்பில் முப்படையினர் உட்பட சம்பந்தப்பட்ட அதிகாரிகளுக்கு அனைத்து பணிப்புரைகளையும் வழங்கினார்.

உயிராபத்துக்களிலிருந்து மக்களை பாதுகாப்பதற்காக அனைத்து நடவடிக்கைகளையும் உடனடியாக மேற்கொள்ளுமாறு அவர் கேட்டுக் கொண்டார்.

ஜனாதிபதி மற்றும் பிரதமரின் தலைமையில் கடந்த 27 ஆம் திகதி விசேட கூட்டம் ஏற்பாடு செய்யப்பட்டு முப்படையினர், பொலிசார், மாவட்டச் செயலாளர்கள் அந்தந்த துறைகளின் உயர் அதிகாரிகள் அழைக்கப்பட்டு, நிதி, நிவாரணம்,தொழில்நுட்பம் உள்ளிட்ட அனைத்து செயற்பாடுகளையும் முன்னெடுக்குமாறு ஜனாதிபதி கேட்டுக் கொண்டார்.

அதற்கு தேவையான போதியளவு நிதியை திறைசேரியிடமிருந்து பெற்றுக் கொடுப்பதாகவும் அதன் போது தெரிவித்திருந்தார்.அந்த வகையில் அரசாங்கம் அது தொடர்பில் அர்ப்பணிப்புடன் செயற்பட்டது.

அமைச்சரவை அந்தஸ்துள்ள அமைச்சர்கள் மற்றும் பிரதியமைச்சர்கள், அந்தந்த பிரதேசங்களை பிரதிநிதித்துவப்படுத்தும் பாராளுமன்ற உறுப்பினர்கள் தமது பகுதிகளுக்குச் சென்று பாதிக்கப்பட்டுள்ள மக்களின் நிலைமைகளை ஆராய்ந்து தேவையான நடவடிக்கைகளை எடுக்குமாறு அனைவருக்கும் அரசாங்கத்தினால் பணிப்புரைகள் விடுக்கப்பட்டன.

கடந்த 23 ஆம் திகதி முதல் நாடு இத்தகைய அனர்த்தங்களை எதிர்கொண்டது. இதுவரை இடம்பெற்றுள்ள பாதிப்புகள் தொடர்பில் அனர்த்த முகாமைத்துவ நிலையம் தெளிவுபடுத்தியுள்ளது.  மேற்படி பாதிக்கப்பட்ட மக்களுக்கு நிவாரணம் வழங்குவதற்காக திறைசேரியினால் 345 மில்லியன் ரூபா நிதி ஒதுக்கப்பட்டது என்றார்.