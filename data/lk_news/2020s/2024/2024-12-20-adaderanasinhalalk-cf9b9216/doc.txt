T-10  තරග පාවාදීමට යෝජනාකළ බවට චෝදනා එල්ලවූ ඉන්දීය ජාතිකයාට ඇප

මහනුවර, පල්ලේකැළේ පැවති ලංකා T-10 ක්‍රිකට් තරගාවලියේදී බටහිර ඉන්දීය කොදෙව් ක්‍රීඩකයෙකුට තරග පාවාදීම සඳහා යෝජනා කළේ යැයි සැකපිට රක්ෂිත බන්ධනාගාර ගත කර සිටි ගෝල් මාවල්ස් කණ්ඩායමේ හිමිකරු වූ ඉන්දීය ජාතික ප්‍රේම් තක්කාර් නැමැත්තා ඇප මත මුදාහරින ලෙස කොළඹ මහෙස්ත්‍රාත් අධිකරණය නියම කර තිබේ.

මෙම පැමිණිල්ල අද (20) කොළඹ ප්‍රධාන මහෙස්ත්‍රාත් තිළිණ ගමගේ මහතා ඉදිරියේ කැඳවනු ලැබීය.

එහිදී සැකකරු වෙනුවෙන් පෙනී සිටි නීතිඥවරු තම සේවාදායකයා ඇපමත මුදාහරින ලෙස ඉල්ලා සිටියේය.

ඊට ප්‍රතිචාර දක්වමින් පැමිණිල්ල වෙනුවෙන් පෙනී සිටි ජ්‍යෙෂ්ඨ රජයේ නීතිඥ උදාර කරුණාතිලක මහතා සඳහන් කළේ මෙම සැකකරු ශ්‍රී ලංකාව තුළ රඳවා ගත හැකි වන ආකාරයේ සුදුසු නියෝගයක් අධිකරණය විසින් ප්‍රකාශයට පත් කරන ලෙසයි.

ඒ අනුව අදාළ සැකකරු රුපියල් ලක්ෂ 500,000ක මුදල් ඇප සහ රුපියල් මිලියන 5 බැගින් වූ ශරීර ඇප දෙකක් මත මුදා හැරීමට නියෝග කළ අතර සැකකරු විදේශගතවීම තහනම් කරමින් නියෝගයක්ද නිකුත් කළේය.

ඊට අමතරව සෑම බදාදා දිනකම සැකකරු ක්‍රීඩා දූෂණ විමර්ශන පොලිස් ඒකකය හමුවේ පෙනී සිටිය යුතු බවටත් තවත් ඇප කොන්දේසියක් පනවනු ලැබීය.

ඉන් අනතුරුව පැමිණිල්ල යළිත් ජනවාරි මස 27 වනදා කැඳවීමටද නියම විය.