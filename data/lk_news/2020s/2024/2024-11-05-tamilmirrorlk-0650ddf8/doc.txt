’வாக்குகளை வீணடித்து விடவேண்டாம்’

மக்கள் செல்வாக்கை இழந்து மக்களால் புறக்கணிக்கப்பட்டுள்ள நிலையில் இருக்கின்ற கட்சிகளுக்கு வாக்களித்து அவ்வாறான வாக்குகளை வீணடித்து விடாமல் நேர்மையாக அரசியல் செய்து மக்கள் நம்பிக்கையைப் பெற்றவர்களுக்கு தமது வாக்குகளை அளிப்பதற்கு வாக்காளர்கள் முன்வர வேண்டும் என திகாமடுல்ல மாவட்டத்தில் அகில இலங்கை மக்கள் காங்கிரஸில் 7ஆம் இலக்கத்தில் போட்டியிடும் வேட்பாளர் அஸ்ரப் தாஹிர் தெரிவித்தார்.

நிந்தவூர் பிரதேசத்தில் வேட்பாளர் அஸ்றப் தாஹிரை  ஆதரித்து இடம்பெற்ற பெண்கள் மகாநாட்டில் பிரதம அதிதியாகக் கலந்து கொண்டு உரையாற்றும் போதே அவர் இவ்வாறு கூறினார்.

வெறுமனே பாராளுமன்ற கதிரைகளைச் சூடாக்கி விட்டு, மக்களுக்கு ஆக்கப்பூர்வமான எதையும் செய்யாத கட்சிகளின் வேட்பாளர்களுக்கு வாக்களித்து நமக்கு நாமே சேறு பூசிக் கொள்ளும் நிலையிலிருந்து நாம் விடுபட வேண்டும்.

அம்பாறை மாவட்டத்தில் அகில இலங்கை மக்கள் காங்கிரஸிற்கான மக்கள் ஆதரவு பெரிதும் அதிகரித்து வருகிறது.

நிந்தவூரில் அகில இலங்கை மக்கள் காங்கிரஸ் சார்பாக நான் போட்டியிடுகின்றேன் இப்பிரதேசத்தில் 23 ஆயிரத்திற்கும் மேற்பட்ட வாக்குகள் உள்ளன. அக்கட்சியில் போட்டியிடுகின்ற வேட்பாளர்களில் 15 ஆயிரத்துக்கு மேற்பட்ட வாக்குகள் பெறுகின்ற வேட்பாளருக்கு ஒரு உறுப்பினராகத் தெரிவாகின்ற வாய்ப்பு இருக்கின்றது.

அம்பாறை மாவட்டத்தில் இரண்டு ஆசனங்கள் பெறக்கூடிய வாய்ப்பு அகில இலங்கை மக்கள் காங்கிரஸுக்கு அதிகரித்துச் செல்கின்ற இச்சந்தர்ப்பத்தில், இப்பிரதேச மக்கள் தங்களது வாக்குகளைச் சிந்தித்து வழங்குவார்களாகவிருந்தால் தமக்கான பாராளுமன்ற பிரதிநிதித்துவத்தை உறுதிப்படுத்திக்கொள்ள முடியும்.

அம்பாறை மாவட்டத்தில் தொடர்ந்தும் மக்கள் செல்வாக்குடன் அகில இலங்கை மக்கள் காங்கிரஸின் ஆதரவு பெருகி வருகின்ற இந்த நிலையில், நிந்தவூர்  பிரதேச மக்களும் இதனோடு இணைந்து நமக்குச் சாத்தியமான  பாராளுமன்ற பிரதிநிதித்துவத்தைப் பெற்றுக்கொள்வதற்கு தங்களது வாக்குகளைப் பயன்படுத்திக்கொள்ள வேண்டும்.

சிறந்த தலைமைத்துவத்தின் வழிகாட்டலின் கீழ், திறமையான நேர்மையான வேட்பாளர்கள் தேர்தலில் களம் இறக்கப்பட்டிருக்கின்ற அகில இலங்கை மக்கள் காங்கிரஸின் வெற்றியை உறுதி செய்வதோடு, 7ஆம் இலக்க வேட்பாளரான எனக்கும் மயில் சின்னத்துக்கும் வாக்களித்து நமக்கான பிரதிநிதித்துவத்தை உறுதி செய்து கொள்வதற்கு நாம் முயல வேண்டும் என கேட்டுக்கொண்டார்.