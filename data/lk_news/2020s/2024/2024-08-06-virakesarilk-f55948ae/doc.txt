நம்பகமான தகவல்களின் கலங்கரை விளக்கம் வீரகேசரி - ஜனாதிபதி ரணில் விக்கிரமசிங்க வாழ்த்து

வீரகேசரி 94 ஆவது ஆண்டு விழாவைக் கொண்டாடும் இந்தத் தருணத்தில் அந்தப் பத்திரிகையை வெளியிடும் எக்ஸ்பிரஸ் நியூஸ்பேப்பர்ஸ் சிலோன் வரையறுக்கப்பட்ட தனியார் நிறுவனத்திற்கு எனது இதயபூர்வமான வாழ்த்துக்களை தெரிவித்துக் கொள்வதில் நான் பெரிதும் மகிழ்ச்சியடைகின்றேன் என ஜனாதிபதி ரணில் விக்கிரமசிங்க வீரகேசரியின் ஆண்டு விழாவை முன்னிட்டு அனுப்பி வைத்துள்ள வாழ்த்துச் செய்தியில் தெரிவித்துள்ளார்.

இலங்கையில் முன்னோடி தமிழ் பத்திரிகை எமது ஊடகக் கட்டமைப்பில் தனது நீடித்த பிரசன்னத்தையும் செல்வாக்கையும் பிரதிபலிக்கும் வகையில் குறிப்பிடத்தக்க மைல்கல்லை எட்டியுள்ளது.

கடந்த 94 வருட காலமாக வீரகேசரி பக்கச்சார்பற்ற சமநிலையான ஊடகவியலை நிலைநிறுத்தியுள்ளது. அதன் ஆசிரிய தலையங்க நேர்மைக்கான அர்ப்பணிப்பானது தமிழ் பேசும் சமூகத்தினருக்கு தகவலளிப்பது மற்றும் அறிவூட்டுவதற்கு மட்டுமல்லாது அபிவிருத்தி மூலோபாயங்களை ஊக்குவிப்பதிலும் இன நல்லிணக்கத்தை வளர்ப்பது மற்றும் இலங்கையிலுள்ள ஏனைய பல முக்கிய பிரச்சினைகள் குறித்து குறிப்பிடுவதிலும் முக்கிய வகிபாகத்தை வகித்து வருகின்றது.

இந்த விழுமியங்கள் தொடர்பான வீரகேசரி பத்திரிகையின் அர்ப்பணிப்பால் அது தனது வாசகர்களின் நம்பிக்கை மற்றும் மரியாதையை ஈட்டியுள்ளதுடன் தமிழ் ஊடகத்தின் சுயாதீன குரலாக தனது அடையாளத்தைத் தக்கவைத்துக் கொண்டுள்ளது.

பலதரப்பட்ட சமூகங்கள் மத்தியில் பேச்சுவார்த்தைக்கான ஒரு தளமாகவுள்ள வீரகேசரி எமது சமூகத்தை கட்டமைக்க குறிப்பிடத்தக்க பங்களிப்பை வழங்கி வருகின்றது. இடைவெளிகளுக்கு பாலம் அமைப்பதிலும் ஒற்றுமை உணர்வை வளர்ப்பதிலும் அதன் வகிபாகம் பெரும் பாராட்டுக்குரியது.

இந்தக் குறிப்பிடத்தக்க ஆண்டு விழாவை வீரகேசரி கொண்டாடுகையில் அந்தப் பத்திரிகை ஒருமைப்பாடு மற்றும் அர்ப்பணிப்புடன் பொதுமக்களுக்கு சேவையாற்றும் தனது பணியில் தொடர்ந்து வெற்றிபெற நான் வாழ்த்துகின்றேன்.

இந்தப் பத்திரிகை நம்பகமான தகவல்களின் கலங்கரை விளக்கொன்றாகவும் எமது நேசத்துக்குரிய தேசத்தின் சமாதானம், முன்னேற்றத்திற்கான ஊக்குவிப்பு சக்தியாகவும் விளங்க வாழ்த்துக்கள் என ஜனாதிபதி ரணில் விக்கிரமசிங்க தனது வாழ்த்துச் செய்தியில் குறிப்பிட்டுள்ளார்.