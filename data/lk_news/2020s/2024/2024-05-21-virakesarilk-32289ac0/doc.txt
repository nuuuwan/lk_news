கொழும்பில் பலத்த காற்றினால் சரிந்து வீழ்ந்த விளம்பர பலகை

கொழும்பு,  பம்பலப்பிட்டி பகுதியில் நேற்று திங்கட்கிழமை (20) மாலை பலத்த காற்று வீசியதில் வீதிக்கருகில் பொருத்தப்பட்டிருந்த இலத்திரனியல் விளம்பரப் பலகை சரிந்து வீழ்ந்துள்ளது.

இந்த சம்பவத்தில் அதிர்ஷ்டவசமாக எவரும் பாதிக்கப்படவில்லை. அருகிலிருந்த சில கடைகளின் மேற்கூரைகள் மாத்திரம் சேதமடைந்துள்ளன.

இலத்திரனியல் விளம்பரப் பலகை சரிந்து வீழும்  காணொளி காட்சி சமூக ஊடகங்களில் வெளிவந்துள்ளது.

நாட்டில் தென்மேல் பருவப்பெயர்ச்சிக்குரிய  காலநிலை படிப்படியாக இலங்கையை ஊடறுப்பதனால் நிலவுகின்ற காற்றுடன் கூடிய மழையுடனான வானிலை தொடரக்கூடுமென வளிமண்டலவியல் திணைக்களம் எதிர்வு கூறியுள்ளது.

இதேவேளை, இன்று செவ்வாய்க்கிழமை (21)மணித்தியாலத்திற்கு சுமார் 40 முதல் 50 கிலோமீற்றர் வேகத்தில் அடிக்கடி  பலத்த காற்று வீசக்கூடும் எனவும் வளிமண்டலவியல் திணைக்களம் அறிவித்துள்ளது.

எனவே, காலநிலை தொடர்பில் விடுக்கப்பட்டுள்ள அறிவிப்புகளுக்கு அமைய பொதுமக்கள் அவதானத்துடன் செயற்பட  வேண்டும்.