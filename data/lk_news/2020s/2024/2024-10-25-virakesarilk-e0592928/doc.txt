மாலைதீவுகளை வெற்றிகொண்ட இலங்கை அரை இறுதியில் ஹொங்கொங்கை எதிர்த்தாடுகிறது

இந்தியாவின் பெங்களூரு, கோரமங்கலம் உள்ளக விளையாட்டரங்கில் இன்று வெள்ளிக்கிழமை நடைபெற்ற 13ஆவது ஆசிய வலைபந்தாட்ட சம்பியன்ஷிப்பில் ஏ குழுவுக்கான தனது கடைசி லீக் போட்டியில் மாலைதீவுகளை 80 - 32 என்ற கோல்கள் வித்தியாசத்தில் இலங்கை வெற்றி பெற்றது.

இதேவேளை, சம அளவில் மோதிக்கொள்ளப்பட்ட மிகவும் பரபரப்பான பி குழு போட்டியில் தாய்லாந்தை 62 - 60 என்ற  கோல்கள்  வித்தியாசத்தில் ஹொங்கொங் வெற்றிகொண்டது.

இந்த இரண்டு போட்டி முடிவுகளை அடுத்து நாளை பிற்பகல் 5.00 மணிக்கு நடைபெறவுள்ள முதலாவது அரை இறுதிப் போட்டியில் ஹொங்கொங்கை நடப்பு ஆசிய சம்பியன் இலங்கை எதிர்த்தாடவுள்ளது.

மாலைதீவுகளுக்கு எதிராக இன்று நடைபெற்ற போட்டியில் இலங்கை வீராங்கனைகள் களைப்படைவதையும் உபாதைக்குள்ளாவதையும் தவிர்க்கும் வகையில் மிகவும் நிதானத்துடன் விளையாடினர்.

எனினும் அவ்வப்போது சில தவறுகளை இழைத்ததால் எதிரணிக்கு இரட்டை கோல் வாய்ப்புகளைக் கொடுத்தனர்.

போட்டியின் இரண்டாம், மூன்றாம் கால் மணி நேர ஆட்ட பகுதிகளில் தலா 20க்கும் மேற்பட்ட கோல்களைப் பெற்றதன் மூலம் இலங்கை இலகுவாக வெற்றி பெற வழிவகுத்தது.

போட்டியின் முதலாவது பகுதியை 18 - 7 என தனதாக்கிக்கொண்ட இலங்கை, இரண்டாவது பகுதியில் திறமையாகவும் சற்று வேகமாகவும் விளையாடி  25 - 6 என அப் பகுதியையும் தனதாக்கிக்கொண்டது.

இதற்கு அமைய இடைவேளையின்போது 43 - 13 என்ற கோல்கள் வித்தியாசத்தில் இலங்கை முன்னிலையில் இருந்தது.

இடைவேளைக்குப் பின்னர் 3ஆவது ஆட்ட நேர பகுதியிலும் திறமையாக விளையாடிய இலங்கை 21 - 11 என முன்னிலை அடைந்தது.

கடைசி ஆட்ட நேர பகுதியில் ஏகப்பட்ட தவறுகளை இழைத்த இலங்கை ஒருவாறு அப் பகுதியையும் 16 - 8 என தனதாக்கிக்கொண்டது.

போட்டி முடிவில் இலங்கை ஒட்டுமொத்தமாக 80 - 32 என்ற கோல்கள் வித்தியாசத்தில் வெற்றிபெற்றது.

இலங்கை சார்பாக திசலா அல்கம 50 முயற்சிகளில் 48 கோல்களையும் ஹசித்தா மெண்டிஸ் 26 முயற்சிகளில் 17 கோல்களையும்  ஷானிக்கா பெரேரா 16 முயற்சிகளில் 12 கோல்களையும ரஷ்மி பெரேரா 5 முயற்சிகளில் 3 கோல்களையும் போட்டனர்.

இலங்கை அணியில் இடம்பெற்ற 12 வீராங்கனைகளுக்கும் இன்றைய போட்டியில் விளையாட வாய்ப்பு வழங்கப்படடது.

இலங்கை வலைபந்தாட்ட அணி: துலங்கி வன்னித்திலக்க (தலைவி), கயனி திசாநாயக்க, கயஞ்சலி அமரவன்ச, திசலா அல்கம, ஹசித்தா மெண்டிஸ், மல்மி ஹெட்டிஆராச்சி, ரஷ்மி பெரேரா, ஷானிக்கா பெரேரா, சுசீமா பண்டார, காயத்திரி கௌஷல்யா, சச்சினி ரொட்றிகோ, சலனி நீஷா