බිරිඳට සිදුවූ හිරිහැර නිසා සිව්දරු පියෙක් සියදිවි නසා ගනී

ගෘහ සේවය සඳහා සෞදි ගිය තම බිරිඳට විඳින්නට සිදුවූ අමානුෂික ලිංගික හිරිහැර සහ වධ හිංසා හේතුවෙන් සිත්තැවුලට පත් සැමියෙකු සියදිවි නසා ගත් පුවතක් වාර්තා විය.

දඹුල්ල අලකොළ වැව නම් දුෂ්කර ගම්මානයේ ජීවත් වූ දරුවන් 4 දෙනෙකුගේ පියෙක් වන 44 හැවිරිදි රංජිත් මෙලෙස ඊයේ (07) රාත්‍රියේ මියගොස් තිබුණි.

පවුලේ පැවැති ආර්ථික දුෂ්කරතා හේතුවෙන් පසුගිය වසරේ  නොවම්බර් 14 වනදා සෞදි රාජ්‍යයේ ගෘහ සේවය සඳහා ඔහුගේ බිරිඳ වන පුෂ්පා කුමාරි ගොස් තිබුණි.

ඒ, දඹුල්ල නගරයේ පිහිටි පෞද්ගලික විදෙස් රැකියා ආයතනයක් හරහා ය.

නිවසක සේවය සඳහා ගිය ඇයව තවත් නිවාස 04ක සේවය සඳහා යොදවමින් අදාළ නිවසේ හාම්පුතා ඇය හරහා මුදල් ඉපයීමේ කටයුත්තක නිරතවූ බව පුෂ්පා කුමාරි පැවසුවාය.

එහිදී වරින්වර අමානුෂික අයුරින් වධ හිංසාවලට මුහුණදීමට සිදුවූ බවත් නිවෙස් හිමියෙකුගේ පුතෙකු නිරන්තරයෙක් ලිංගික හිරිහැර සිදුකළ බවත් ඇය පවසයි.

නිවෙස් හිමි කාන්තාවට ඒ බව පැවසූ පසු තමාව කාමරයක දමා දින 15කට අධික කාලයක් ආහාරපාන නොදී රඳවාගෙන සිටි බවත් ඇය සඳහන් කළාය.

එහිදී තමන් වැසිකිළියේ තිබූ ජලය පානය කරමින් ජීවත්වූ බවත් ඇය තවදුරටත් සඳහන් කළාය.

පසුව ඇයට සිදුවූ වධ හිංසා පිළිබඳව ඇය සෞදියේ සිටින සිය සහෝදරියකට පවසා තිබුණි.

එහිදී සහෝදරිය විසින් විදේශ සේවා නියුක්ති කාර්යාංශයට, සෞදි තානාපති කාර්යාලයට සහ සෞදි පොලීසියට ඒ බව දැනුම් දී ඇත.

එහිදී සෞදි පොලීසියේ මැදිහත්වීම මත පුෂ්පා කුමාරි සිරකර තිබූ ස්ථානයෙන්  මුදාගෙන තිබේ.

පසුව මාස 02ක වැටුප ලබාගෙන සහෝදරියගේ මැදිහත්වීමෙන් යළි ශ්‍රී ලංකාවට පැමිණි බවද ඇය පැවසුවාය.

සෞදියේදී සිදුවූ වධ හිංසා පිළිබඳව ඇය දරුවන්ගෙන් සහ සැමියාගෙන් වසන් කර ඇති අතර තම සහෝදර සහෝදරියන්ට පමණක් පවසා තිබුණි.

සිද්ධිය සම්බන්ධයෙන් දඹුල්ල ‍පොලීසිය සහ විදේශ සේවා නියුක්ති කාර්යාංශයේ දඹුල්ල කාර්යාලය දැනුවත් කිරීමෙන් පසු ඇය දඹුල්ල රෝහලේ  නේවාසිකව ප්‍රතිකාර ද ලබාගෙන තිබුණි.

මේ සම්බන්ධයෙන් ඇය අදාළ විදේශ රැකියා ආයතනය අවස්ථා ගණනාවකදී දැනුවත් කර තිබුණත් නිසි සැලකිල්ලක් නොදැක්වූ බවත් ඇය පැවසුවාය.

දඹුල්ල රෝහලේ ප්‍රතිකාර ලබා නිවසට ගිය පසු තමන්ට සිදුවූ සියල්ල සැමියාට පැවසූ බවත් එහිදී ඔහු දැඩි සිත්තැවුලට පත්වූ බවත් පුෂ්පා කුමාරි සඳහන් කළාය.

සැමියාට සියල්ල පැවසූ පසු තමාට සාධාරණයක් ඉටුකර ගැනීමට සැමියා දැඩි උත්සාහයක් ගත් නමුත් කිසිදු තැනකින් ඊට නිසි ප්‍රතිචාරයක් නොලැබුණු නිසා සැමියා සියදිවි නසාගත් බව පුෂ්පා කුමාරි වැඩිදුරටත් පැවසීය.