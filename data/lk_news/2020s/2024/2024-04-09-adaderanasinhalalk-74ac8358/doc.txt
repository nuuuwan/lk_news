එස්.එෆ් කලූ ගැන තවත් තොරතුරු එළියට

මොරගහහේන ප්‍රදේශයේදී වෙඩි තබා ද්විත්ව ඝාතනයක් සිදුකිරීම සම්බන්ධයෙන් සැකපිට අත්අඩංගුවට ගැනීමට යෑමේදී පොලිස් වෙඩිපහරින් ජීවිතක්ෂයට පත් වූ ගුවන් හමුදා රගර් ක්‍රීඩකයා සම්බන්ධයෙන් තවත් වැදගත් කරුණු රැසක් අනාවරණය වී ඇති බව පොලීසිය පවසයි.

දිලංක ලක්මාල් රාජපක්ෂ හෙවත් එස්.එෆ් කලූ නමින් හඳුන්වන අදාළ පුද්ගලයා මොරගහහේන ප්‍රදේශයේ සිදුවූ ද්විත්ව ඝාතනය මෙහෙයවූ හඳයා නම් අපරාධකරු සමග සමීප සබඳතා පවත්වා ඇති බව පොලිස් මූලස්ථානය පවසයි.

හඳයා නම් අපරාධකරුට අයත් බවට පැවසෙන මීගොඩ ප්‍රදේශයේ නිවසක් පොලිස් වෙඩි පහරින් මියගිය දිලංක ලක්මාල් නොහොත් එස්.එෆ් කලූ නමින් මිලදීගෙන ඇති බවද පොලිසිය සඳහන් කළේය.

එසේම පොලිසිය පැවසුවේ එස්.එෆ් කලූ නැමැත්තා හඳයා නම් අපරාධකරුගේ හෙරොයින් හා අයිස් මත්ද්‍රව්‍ය ජාවාරම හෝමාගම හා පාදුක්ක ප්‍රදේශ වල මෙහෙයවන පුද්ගලයා බවට බස්නාහිර පළාත දකුණ අපරාධ කොට්ඨාසයේ නිලධාරින් විසින් අනාවරණය කරගෙන ඇති බවය.

මේ අතර මියගොස් ඇති එස්.එෆ් කලූ නැමැත්තා අධික ලෙස හෙරොයින් සහ අයිස් මත්ද්‍රව්‍ය භාවිතයට ඇබ්බැහි වී සිටි අයෙකු බවටද මේ වනවිට අනාවරණය වී තිබේ.