පංච පුද්ගල ඝාතනයට යොදාගත් ගිනිඅවිය සමග සාමික අත්අඩංගුවට

බෙලිඅත්ත පංච පුද්ගල ඝාතනයට යොදාගත් බවට සැක කෙරෙන ටී 56 වර්ගයේ ගිනිඅවියක් සමග පුද්ගලයෙකු කොළඹ අපරාධ කොට්ඨාසය මඟින් අත්අඩංගුවට ගෙන තිබේ.

සැකකරු ඝාතනය මෙහෙයවූ කොස්ගොඩ සුජීගේ සමීපතමයෙක් වන 'සාමික' නැමැත්තෙක් බව පොලීසිය පැවසුවේය.

ගිනිඅවිය සමග මැගසීනයක් හා ජීව උණ්ඩ 32ක්ද සැකකරුගේ නිවස පසුපස කුරුඳු ඉඩමක සඟවා තිබියදී පොලීසිය සොයා ගෙන තිබේ.

සැකකරු සම්බන්ධයෙන් කළ විමර්ශනයේ දී කොස්ගොඩ සුජී විසින් අදාළ ගිනිඅවිය ලබාදී ඇති බවට අනාවරණය වී ඇත.

සැකකරු 2008 වසරේ දී ශ්‍රී ලංකා පාබල හමුදාවේ සේවයට බැදී 2009 වසරේ සිට ඉන් පළාවිත් ඇති බවට අනාවරණය වී තිබේ.

පොලීසිය පවසන්නේ අදාළ සැකකරු මේ වනවිට මත්ද්‍රව්‍ය භාවිතයට තදින් ඇබ්බැහි වී ඇති බවය.

අත්අඩංගුවට ගත් සැකකරු සිදුකරන ලද අපරාධ සම්බන්ධයෙන් හා කොස්ගොඩ සුජී නැමැත්තාගේ කණ්ඩායම විසින් පසුගිය කාලයේ දී සිදුකරන ලද මනුෂ්‍ය ඝාතන හා සංවිධානාත්මක අපරාධ ක්‍රියාකාරකම්වලට අදාළව මෙම ගිනිඅවිය යොදාගෙන ඇත්දැයි පිළිබඳව අනාවරණය කරගැනීමට හා සැකකරු විසින් ස්වයංක්‍රීය ගිනිඅවි භාවිත කරමින් ත්‍රස්තවාදය වැළැක්වීමේ තාවකාලික විධිවිධාන පනත යටතට ගැනෙන වැරදි සිදුකර ඇත්දැයි සම්බන්ධයෙන් විමර්ශන කළ යුතු බැවින් ත්‍රස්තවාදය වැළැක්වීමේ පනත යටතේ පැය 72ක් රඳවාගෙන විමර්ශන සිදුකෙරේ.

මේ අතර බෙලිඅත්ත පංච පුද්ගල ඝාතනයේ සැකකරුවන් ප්‍රවාහනය කළ බව පැවසෙන මෝටර් රථයක් දුම්මලසූරිය ප්‍රදේශයේ දමාගොස් තිබියදී පොලීසිය සොයාගෙන තිබේ.

එමෙන්ම ඝාතනයන් ගමන් කළ පෙජරෝ ජීප් රථයට ව්‍යාජ අංක තහඩු සකස් කළ පුද්ගලයාව පොලිස් විශේෂ කාර්ය බළකාය මඟින් අත්අඩංගුවට ගෙන ඇත.