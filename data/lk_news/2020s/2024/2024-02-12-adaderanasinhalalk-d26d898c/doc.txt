මීගොඩ ආර්ථිකය කොල්ලකද්දී පොලීසිය නිදිද?

මීගොඩ ආර්ථික මධ්‍යස්ථානයේ කොල්ලය සිදුවන අවස්ථාවේ එහි ආරක්ෂාව වෙනුවෙන් ස්ථාපිත කර ඇති පොලිස් මුරපොළේ නිලධාරීන් නිදා සිට ඇති බවට මීගොඩ ආර්ථික මධ්‍යස්ථානයේ වෙළෙඳ සංගමය චෝදනා කර තිබේ.

මීගොඩ ආර්ථික මධ්‍යස්ථානයේ වෙළෙඳ සංගමයේ ලේකම් චමින්ද රෝහණ කුමාර මහතා පැවසුවේ මිනිත්තු 30කට ආසන්න කාලයක් ගතවනතුරු කිසිදු පොලිස් නිලධාරියෙකු එම ස්ථානයට පැමිණ නොමැති බවය.

ආර්ථික මධ්‍යස්ථානයේ සේවකයින් එම පොලිස් මුරපොළ වෙත ගොස් එහි සිටි නිලධාරීන් නින්දෙන් ඇහැරවා ඔවුන් එහි රැගෙනවිත් ඇති බවටද වෙළෙඳ සංගමය වැඩිදුරටත් චෝදනා එල්ලකළේය.

මීගොඩ ආර්ථික මධ්‍යස්ථානයේ ආරක්ෂාව වෙනුවෙන්ම ස්ථාපනය කළ පොලිස් මුරපොළ කොල්ලකෑම සිදුවූ වෙළෙඳසැළට ඉතාම ආසන්නයෙන් පිහිටා තිබීමද විශේෂත්වයකි.

මෙම තත්ත්වය හමුවේ වෙළෙඳ සංගමය පවසන්නේ එහි ආරක්ෂාව පිළිබඳව තැකීමක් නොකරන බවට මීට පෙර බලධාරීන් වෙත දන්වා ඇති බවය.

මේ හේතුවෙන් ආර්ථික මධ්‍යස්ථානයට සපයා ඇති ආරක්ෂාව ප්‍රමාණවත් නොවන බව පවසමින් එහි වෙළෙඳුන් අද තොග වෙළෙඳාමෙන් ඉවත්විය.

සිද්ධිය සම්බන්ධයෙන් මේ දක්වා කිසිවෙකුත් අත්අඩංගුවට ගැනීමට පොලිසිය සමත්ව නැති අතර, සැකකරුවන් සොයා විමර්ශන ආරම්භ කර තිබේ.

අද අලුයම 1.25ට පමණ මීගොඩ ආර්ථික මධ්‍යස්ථානයට කඩාවැදුණු අවිගත් දෙදෙනෙකු එහි වෙළෙඳ සැළක් කොල්ලකා තිබුණි.

එහිදී කොල්ලකරුවන් වෙඩි ප්‍රහාරයක් එල්ල කරන අතර ඉන් වෙළෙඳසැලේ අයකැමිවරියට සුළු තුවාල සිදුව තිබුණි.