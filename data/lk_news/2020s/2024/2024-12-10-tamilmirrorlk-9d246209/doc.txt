ஜனாதிபதி மாளிகைகளைப் பயன்படுத்த அனுமதி

பொது நிர்வாக, மாகாண சபைகள் மற்றும் உள்ளூராட்சி அமைச்சின் கட்டுப்பாட்டின் கீழ் பல்வேறு பகுதிகளில் உள்ள ஜனாதிபதி மாளிகைகள் மற்றும் பங்களாக்களைப் பயன்படுத்துவதற்கு பொருத்தமான முறைமையை அறிமுகப்படுத்த அரசாங்கம் அனுமதி வழங்கியுள்ளது.

பொதுநிர்வாக, மாகாண சபைகள் மற்றும் உள்ளூராட்சி அமைச்சின் அதிகாரத்தின் கீழ் கொழும்பு 7 மற்றும் கொழும்பு 5 பிரதேசங்களில் 50 அரச பங்களாக்கள் இருப்பதாக அமைச்சரவைப் பேச்சாளரும் அமைச்சருமான நலிந்த ஜயதிஸ்ஸ தெரிவித்தார்.

இந்த சொத்துக்கள் முன்னாள் ஜனாதிபதிகள், அமைச்சர்கள், பிரதி அமைச்சர்கள் மற்றும் பல்வேறு பொது நிறுவனங்களுக்கு ஒதுக்கப்பட்டுள்ளன.

மேலும், ஜனாதிபதி மாளிகைகள் கொழும்பு, கண்டி, நுவரெலியா, மஹியங்கனை, அனுராதபுரம், கதிர்காமம், யாழ்ப்பாணம், எம்பிலிப்பிட்டிய மற்றும் பெந்தோட்டை ஆகிய இடங்களில் ஜனாதிபதி அலுவலகத்தின் நிர்வாக அதிகாரத்தின் கீழ் அமைந்துள்ளன.

எனினும், கொழும்பு மற்றும் கண்டியில் உள்ள மாளிகைகளைத் தவிர, இந்த சொத்துக்கள் தொடர்ச்சியாக பயன்படுத்தப்படவில்லை.

முன்னர் பல அரச தலைவர்களால் உத்தியோகபூர்வ இல்லமாக பயன்படுத்தப்பட்ட கொழும்பு 2 இல் உள்ள விசும்பய பங்களா தற்போது நகர அபிவிருத்தி அதிகார சபையின் நிர்வாக அதிகாரத்தின் கீழ் உள்ளது.

இந்த அரசு சொத்துக்களை பராமரிக்க கணிசமான செலவுகள் இருந்தபோதிலும், அவற்றில் பல பயன்படுத்தப்படாமல் உள்ளன.

இதற்கு பதிலளிக்கும் வகையில், அதிகாரிகள் குழுவொன்றை நியமிப்பதற்கான ஜனாதிபதி மற்றும் பொதுநிர்வாக, மாகாண சபைகள் மற்றும் உள்ளூராட்சி அமைச்சர் ஆகியோரின் கூட்டுப் பிரேரணைக்கு அமைச்சரவை அங்கீகாரம் வழங்கியுள்ளது. இந்தக் குழு இந்த சொத்துக்களை பொருளாதார ரீதியாக நன்மை பயக்கும் நோக்கங்களுக்காகப் பயன்படுத்துவதற்கான உத்திகளை உருவாக்கும்.