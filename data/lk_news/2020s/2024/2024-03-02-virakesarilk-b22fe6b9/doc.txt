அதோ முகம் - விமர்சனம்

நடிகர்கள் : எஸ்.பி. சித்தார்த், சைதன்ய பிரதாப், அருண் பாண்டியன், ஆனந்த் நாக், மேத்யூ வர்கீஸ் மற்றும் பலர்.

புதுமுக படைப்பாளிகளின் படைப்புகள் எப்போதும் வீரியமிக்கதாகவும், அடர்த்தியான திரைக்கதையை கொண்டதாகவும் அமைந்திருக்கும். அந்த வகையில் அறிமுக இயக்குநர் சுனில் தேவ் இயக்கத்தில் உருவாகி இருக்கும் 'அதோ முகம்' எனும் க்ரைம் வித் சஸ்பென்ஸ் திரில்லர் ஜேனரிலான திரைப்படம் அனைத்து தரப்பு ரசிகர்களையும் கவர்ந்ததா? இல்லையா? என்பதை தொடர்ந்து காண்போம்.

ஊட்டியில் உள்ள தேயிலை தோட்டம் ஒன்றில் அதிகாரியாக பணியாற்றுகிறார் நாயகன் மார்ட்டின் ( எஸ். பி. சித்தார்த்). அவரது இளம் மனைவியான லீனா ( சைதன்யா பிரதாப்) இல்லத்தரசியாக இருக்கிறார். மனைவியை அதிகமாக நேசிக்கும் மார்டின்- மனைவிக்கு இன்ப அதிர்ச்சி கொடுக்க தீர்மானிக்கிறார். அதை மனைவி எளிதில் யூகித்து விடுவதால்.. என்றாவது ஒரு நாள் உமக்கு இன்ப அதிர்ச்சியை வழங்குவேன் என்கிறார் நாயகன் மார்ட்டின். தன்னுடைய நண்பனின் ஆலோசனையின் படி மனைவியை இன்ப அதிர்ச்சி தருணத்தில் ஆழ்த்த அவளது கைபேசியில் உளவு மென்பொருள் செயலி ஒன்றை அவளுக்கு தெரியாமல் பதிவிறக்கம் செய்கிறார். அவளின் நுட்பமான பாவனைகளை பதிவு செய்து அவளுக்கு பரிசாக வழங்க வேண்டும் என்ற எண்ணத்தில் மார்ட்டின் செய்யும் இந்த வேலை... அவனுக்கு எதிராக திரும்புகிறது. அந்த செயலியின் மூலம் தனது நண்பர், அவரது தந்தை மற்றும் தன் மனைவியின் மற்றொரு முகத்தை அவர் காண நேர்கிறது. அதன் பிறகு அவளுக்கு அதிர்ச்சியை பரிசாக அளிக்க மார்ட்டின் செய்யும் காரியங்கள் தான் படத்தின் பரபர திரைக்கதை.

மார்ட்டின் கதாபாத்திரத்தில் நடிகர் அருண்பாண்டியனின் சகோதரி மகன் எஸ். பி. சித்தார்த் நடித்திருக்கிறார். அவரது திரை தோற்றம்... ரசிகர்களுக்கு அவரின் தவிப்பையும், அதிர்ச்சியையும் எளிதாக கடத்துகிறது. இதன் மூலம் திறமை வாய்ந்த சிறந்த நடிகர் என்ற அங்கீகாரத்தை அவர் எளிதாக பெற்று விடுகிறார்.

இந்த கதாபாத்திரத்தை சுற்றி திரைக்கதையின் மர்ம முடிச்சுகளை போட்டு, அதை நேர்த்தியாக விடுவித்திருப்பதிலும், குறைவான கதாபாத்திரங்களை வைத்துக் கொண்டு விறுவிறுப்பான சஸ்பென்ஸ் க்ரைம் திரில்லரை வழங்கி இருப்பதற்காகவும் இயக்குநரை பாராட்டலாம்.

நாயகி லீனா வேடத்தில் நடித்திருக்கும் நடிகை சைதன்யா பிரதாப்பும் தனக்கு வழங்கப்பட்ட கதாபாத்திரத்தை உணர்ந்து நடித்து ரசிகர்களின் மனதில் பதிகிறார்.‌

சிறை கைதியாக உச்சகட்ட காட்சியில் அறிமுகமாகும் நடிகர் அருண்பாண்டியனின் நடிப்பும் பிரமாதம். அவர் நாயகனுக்கு உதவி செய்வது... ரசிகர்களின் எதிர்பார்ப்பை பூர்த்தி செய்வதால், அவருக்கு பெரும் ஆதரவும் வரவேற்பும் கிடைக்கிறது.

சித்தார்த்தின் நண்பராக நடித்திருக்கும் ஆனந்த் நாக், அவரது தந்தையாக நடித்திருக்கும் மேத்யூ வர்கீஸ், என வேறு சில நடிகர்களும் தங்களது நடிப்பால் ரசிகர்களின் கவனத்தை ஈர்க்கிறார்கள்.

யூகிக்க முடியாத திருப்பங்களை தொடர்ச்சியாக அளித்து ரசிகர்களை திணறடித்து அசர வைக்கிறார் இயக்குநர் சுனில் தேவ். அத்துடன் தகவல் தொழில்நுட்பத் துறையின் அசாதாரணமான வளர்ச்சியால் குடும்பம் என்ற அமைப்பு மீதும், குடும்ப உறவுகள் மீதும், குடும்ப உறுப்பினர்கள் மீதும் செயலிகள் செய்யும் எதிர்மறையான விளைவுகள் குறித்த எச்சரிக்கையும் எடுத்துரைத்திருக்கிறார்.  இதற்காகவும் இயக்குநரை பாராட்டலாம்.

வழக்கமான ஊட்டி மலைப்பகுதி இப்படத்தின் கதைக்களமாக அமைந்திருந்தாலும்... ஒளிப்பதிவாளர் அருண் விஜயகுமார் -மலைப்பகுதிகளின் பச்சை பசேல் எனும் அழகியல் காட்சிகளை தவிர்த்து, கதையோட்டத்திற்கு தேவையான அளவில் பயணித்திருப்பது திரைக்கதைக்கு வலுவூட்டுகிறது. பாடல்களை விட பின்னணி இசை ரசிக்க வைக்கிறது.