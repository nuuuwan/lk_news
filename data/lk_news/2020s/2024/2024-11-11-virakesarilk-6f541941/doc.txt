போலி அமெரிக்க டொலர் நாணயத்தாள்களுடன் ஒருவர் கைது !

வெலிகம, மிரிஸ்ஸ பிரதேசத்தில் உள்ள சுற்றுலா விடுதி ஒன்றின் கணக்காளர் ஒருவர் போலி அமெரிக்க டொலர் நாணயத்தாள்களுடன் கைது செய்யப்பட்டுள்ளதாக  மாத்தறை பொலிஸ் குற்றத் தடுப்பு பிரிவினர் தெரிவித்தனர்.

மாத்தறை பொலிஸ் குற்றத் தடுப்பு பிரிவினருக்குக் கிடைத்த தகவலுக்கு அமைய மேற்கொள்ளப்பட்ட சுற்றிவளைப்பின் போதே சந்தேக நபர் கைது செய்யப்பட்டுள்ளார்.

கைது செய்யப்பட்ட சந்தேக நபர் , காலி பிரதேசத்தைச் சேர்ந்த 60 வயதுடையவர் ஆவார்.

வெளிநாட்டவர்களுடனான பணப் பரிவர்த்தனையின் போது இந்த போலி டொலர்  நாணயத்தாள்கள் கிடைக்கப் பெற்றதாக சந்தேக நபர் பொலிஸாரிடம் தெரிவித்துள்ளார்.

சந்தேக நபர் வெளிநாட்டு பிரஜை ஒருவருடன் இணைந்து போலி டொலர் நாணயத்தாள்களை கடத்தினாரா என்பது தொடர்பில் மேலதிக விசாரணைகள் மேற்கொள்ளப்பட்டு வருவதாக பொலிஸார் தெரிவித்தனர்.

கைது செய்யப்பட்ட சந்தேக நபர் மாத்தறை நீதவான் நீதிமன்றில் ஆஜர்படுத்தப்படவுள்ளதாக பொலிஸார் மேலும் தெரிவித்தனர்.