தண்ணீரின் பிரம்மாண்டத்தை கடத்தும் படைப்பாக உருவாகி இருக்கும் ஜூனியர் என்டிஆரின் 'தேவரா -பார்ட் 1'

தமிழ் ரசிகர்களுக்கும் அறிமுகமான தெலுங்கின் முன்னணி நட்சத்திர நடிகரான ஜூனியர் என்டிஆர் இரட்டை வேடத்தில் கதையின் நாயகனாக நடித்திருக்கும் 'தேவரா - பார்ட் 1' திரைப்படம்... பஞ்சபூதங்களில் ஒன்றான தண்ணீரின் பிரம்மாண்டத்தை பார்வையாளர்களுக்கு பிரமிப்பூட்டும் வகையில் கண்களுக்கு விருந்து படைத்திருக்கிறது என படக் குழுவினர் தெரிவித்துள்ளனர்.

இயக்குநர் கொரட்டலா சிவா இயக்கத்தில் உருவாகி இருக்கும் 'தேவரா பார்ட் 1' எனும் திரைப்படத்தில் ஜூனியர் என்டிஆர், பொலிவுட் நடிகை ஜானவி கபூர், பொலிவுட் நடிகர் சயீப் அலி கான், பிரகாஷ் ராஜ், ஷைன் டாம் சாக்கோ, கலையரசன் உள்ளிட்ட பலர் நடித்திருக்கிறார்கள் ரத்னவேலு ஒளிப்பதிவு செய்திருக்கும் இந்த திரைப்படத்திற்கு அனிருத் இசையமைத்திருக்கிறார்.

எக்சன் என்டர்டெய்னராக தயாராகி இருக்கும் இந்த திரைப்படத்தை யுவ சுதா ஆர்ட்ஸ் மற்றும் என் டி ராமா ராவ் ஆர்ட்ஸ் ஆகிய நிறுவனங்கள் சார்பில் தயாரிப்பாளர்கள் சுதாகர் - ஹரி கிருஷ்ணா ஆகியோர் இணைந்து தயாரித்திருக்கிறார்கள். இந்தத் திரைப்படத்தை நந்தமூரி கல்யாண் ராம் வழங்குகிறார்.

எதிர்வரும் 27 ஆம் திகதியன்று உலகம் முழுவதும் பட மாளிகையில் தமிழ், தெலுங்கு, மலையாளம், கன்னடம், இந்தி ஆகிய மொழிகளில் வெளியாகும் இந்த திரைப்படத்தினை விளம்பரப்படுத்தும் நிகழ்வு சென்னையில் நடைபெற்றது. இதன் போது நடிகர்கள் ஜூனியர் என்டிஆர், கலையரசன், நடிகை ஜானவி கபூர், இசையமைப்பாளர் அனிருத் , ஒளிப்பதிவாளர் ரத்ன வேலு, இயக்குநர் கொரட்டலா சிவா, கலை இயக்குநர் சாபு சிரில், தமிழக விநியோகஸ்தர் திருப்பதி பிரசாத் ஆகியோர் பங்கு பற்றினர்.

இந்நிகழ்வில் ஒளிப்பதிவாளர் ரத்ன வேலு பேசுகையில், '' தண்ணீருக்கு கீழும்... தண்ணீருக்கு மேலும்.. இவ்வளவு பிரம்மாண்டமான திரைப்படம் இதற்கு முன் வெளியாகி இருக்குமா..! என்பது சந்தேகம் தான். பயம் குறித்தும்.. துணிச்சல் குறித்தும்.. இயக்குநரின் வித்தியாசமான கற்பனையை தொழில்நுட்ப கலைஞர்கள் தங்களுடைய முழுமையான பங்களிப்பை வழங்கி நேர்த்தியாக உருவாக்கி இருக்கிறோம். இந்த திரைப்படத்திற்கு அனிருத்தின் இசையும், தென்னிந்திய திரையுலகத்திற்கு முதன் முதலாக அறிமுகமாகும் ஜானவி கபூரின் திரைத் தோன்றலும் ரசிகர்களை கவரும்'' என்றார்.