நித்யா மேனன் நடிக்கும் 'டியர் எக்ஸஸ்' படத்தின் ஃபர்ஸ்ட் லுக் வெளியீடு

தமிழ் திரையுலகின் திறமையான நடிகைகளின் பட்டியலில் முன்னிலை வகிக்கும் நித்யா மேனன்  கதையின் நாயகியாக முதன்மையான கதாபாத்திரத்தில் நடித்திருக்கும் 'டியர் எக்ஸஸ்' எனும் திரைப்படத்தின் ஃபர்ஸ்ட் லுக் வெளியிடப்பட்டிருக்கிறது.

இதனை இயக்குநரும், நடிகருமான வெங்கட் பிரபு அவருடைய இணைய பக்கத்தில் வெளியிட்டு படக் குழுவினருக்கு வாழ்த்து தெரிவித்திருக்கிறார்.

அறிமுக இயக்குநர் காமினி இயக்கத்தில் உருவாகி வரும் 'டியர் எக்ஸஸ்' எனும் திரைப்படத்தில் நித்யா மேனன், வினய் ராய், நவ்தீப், தீபக் பரம்போல், பிரதிக் பாப்பர் ஆகியோர் முதன்மையான கதாபாத்திரங்களில் நடித்திருக்கிறார்கள்.

பிரீத்தா ஜெயராமன் ஒளிப்பதிவு செய்திருக்கும் இந்த திரைப்படத்தின் படத்தொகுப்பு பணிகளை எம். சரவணன் மேற்கொண்டிருக்கிறார்.

கதையின் நாயகிக்கு முக்கியத்துவம் கொடுத்து உருவாகி இருக்கும் இந்த திரைப்படத்தை பாஸ்க் டைம் தியேட்டர் மற்றும் பொப்டர் மீடியா நெட்வொர்க் ஆகிய பட நிறுவனங்கள் சார்பில் பி ஜி என், ஆதித்யா அஜய் சிங், ராம்கி ஆகியோர் இணைந்து தயாரித்திருக்கிறார்கள்.

நடிகை நித்யா மேனனின் பிறந்த நாளை முன்னிட்டு அவர் கதையின் நாயகியாக நடித்திருக்கும் 'டியர் எக்ஸஸ்' படத்தின் ஃபர்ஸ்ட் லுக் வெளியிடப்பட்டிருக்கிறது.

இதில் நடிகை நித்யா மேனனின் உடை அலங்காரமும், கைகளில் குளிர்பானமும் கைப்பேசியும் வைத்துக் கொண்டிருப்பது ரசிகர்களை ஆச்சரியப்படுத்தி இருக்கிறது.

மேலும் 'டியர் எக்ஸஸ்' என்ற தலைப்பு இருப்பதால் நித்யா மேனனின் முன்னாள் காதலர்கள் அல்லது முன்னாள் கணவர்கள் என்ற பொருள் படுவதாலும்  ஹீரோயின் ஓரியண்டட் ஆட்டோகிராப் போல் இருக்கக்கூடும் என்று தோற்றத்தையும் உண்டாக்குவதால் பெரும் எதிர்பார்ப்பை ஏற்படுத்தி இருக்கிறது.