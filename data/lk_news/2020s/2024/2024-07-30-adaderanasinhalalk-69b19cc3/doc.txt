පොහොට්ටුවේ තීරණයට ප්‍රමිතගෙන් සැර ප්‍රතිචාරයක්

පොදුජන පෙරමුණ ජනාධිපති අපේක්ෂකයා සම්බන්ධයෙන් ගනු ලැබූ තීරණය නාට්‍යයක් බව ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා පවසයි.

දේශපාලන මණ්ඩලය විසින් ගනු ලැබු තීරණයක් ලෙස එය ප්‍රකාශ කළ එය කිහිපදෙනෙකුගේ අවශ්‍යතාවය මත ගත් තීරණයක් බව ද ඒ මහතා පැවසීය.

"ඊයේ ගත්තු දේශපාලන මණ්ඩලයේ තීන්දුව අපට සම කරන්න පුළුවන් වෙන්නේ 2022 මැයි 9 වනදා කොළඹ සෙනඟ ගෙනල්ලා අරගලයට ගැහන්න ගත්ත තීන්දුව හා සමානයි ඊයේ ගත්ත තීන්දුව. ඒ තීන්දුව ගත්තේ මහපොළව ගැන අවබෝධයක්,﻿ දැනුමක්, සංවේදීත්වයක් නොමැතිව. එම තීන්දුව පුද්ගලික, ආත්මාර්ථකාමී, ව්‍යසනකාරී තීන්දුවක් ලෙස අපි සලකනවා. පොදුජන පෙරමුණ රටට පෙර, පාක්ෂිකයාට පෙර පුද්ගලික න්‍යාය පත්‍රයකට අනුව තීන්දු ගැනීම ගැන කනගාටුව ප්‍රකාශ කරනවා."

ශ්‍රී ලංකා පොදුජන පෙරමුණ නියෝජනය කරන තවත් රාජ්‍ය අමාත්‍යවරුන් කිහිපදෙනෙක්ද ඉදිරි ජනාධිපතිවරණයේ වත්මන් ජනාධිපතිවරයාට සහාය පළ කරන බවට අද නිවේදනය කළේය.

මේ අතර ඉදිරි ජනාධිපතිවරණයේ දී වත්මන් ජනාධිපතිවරයාට සහාය පළ කිරීමට අද රැස්වූ ශ්‍රී ලංකා පොදුජන පෙරමුණේ අනුරාධපුර දිස්ත්‍රික් බල මණ්ඩලය තීරණය කර තිබේ.

ශ්‍රී ලංකා පොදුජන පෙරමුණේ දේශපාලන මණ්ඩලය ඊයේ හිටපු ජනාධිපති මහින්ද රාජපක්ෂගේ විජේරාමේ පිහිටි නිල නිවසේදී රැස් වූ අතර, ඊට දේශපාලන මණ්ඩලයේ සාමාජිකයින් අතරින් හැත්තෑ දෙදෙනෙකු සහභාගී වී සිටියහ.

එහිදී ඉදිරි ජනාධිපතිවරණය සඳහා ශ්‍රී ලංකා පොදුජන පෙරමුණෙන් අපේක්ෂකයෙකු ඉදිරිපත් කිරීමට පක්ෂ මහලේකම් සාගර කාරියවසම් මහතා යෝජනාවක් ඉදිරිපත් කර තිබුණි.

එම යෝජනාවට සාමාජිකයින් 11ක් දෙනෙකු විරුද්ධ වී ඇති අතර 61 දෙනෙකු පක්ෂව ඡන්දය භාවිත කර ඇති බව වාර්තා වේ.

ඒ අනුව ජනපතිට සහාය පළ කළ යුතුයි යන ස්ථාවරයේ සිටි අය අතරට අමාත්‍යවරුන් 04 දෙනෙක්, රාජ්‍ය අමාත්‍යවරුන් දෙදෙනෙකු මෙන්ම පාර්ලිමේන්තු මන්ත්‍රීවරුන් 05 දෙනෙකු ඇතුළත්.

පැය දෙකකට ආසන්න කාලයක් පැවති රැස්වීමෙන් අනතුරුව පක්ෂ මහලේකම් සාගර කාරියවසම් මහතා කියා සිටියේ ජනාධිපති රනිල් වික්‍රමසිංහ මහතාට සහාය නොදී 2024 ජනාධිපතිවරණයට පක්ෂයෙන් වෙනම අපේක්ෂකයෙක් ඉදිරිපත් කරන බවය.

කෙසේ වෙතත්, මෙවර ජනාධිපතිවරණයට ශ්‍රී ලංකා පොදුජන පෙරමුණෙන් අපේක්ෂකයෙක් ඉදිරිපත් කිරීමට දේශපාලන මණ්ඩලයේදී විරුද්ධ වූ මැති ඇමතිවරුන් ඇතුළු පිරිස ඊයේ රාත්‍රියේම කොළඹ මල් පාරේ පිහිටි ජනාධිපතිවරයාගේ මැතිවරණ මෙහෙයුම් කාර්යාලයට රැස්වී සාකච්ඡාවක නිරත වුණි.

පැයකට ආසන්න කාලයක් පැවති සාකච්ඡාවෙන් අනතුරුව ඔවුන් තීරණය කර ඇත්තේ ඉදිරි ජනාධිපතිවරණයේදී රනිල් වික්‍රමසිංහ මහතාට සහාය පළ කිරීමටය.

මෙවන් පසුබිමක යළිත් වරක් අද පෙරවරුවේ ශ්‍රී ලංකා පොදුජන පෙරමුණේ නෙළුම් මාවත පක්ෂ මූලස්ථානයේදී එහි ජාතික සංවිධායක නාමල් රාජපක්ෂ මහතාගේ ප්‍රධානත්වයෙන් විශේෂ සාකච්ඡාවක් පැවැත්වුණි.