உதவி ஆசிரியர் நியமனங்களை வழங்குவதற்கு அமைச்சரவை அனுமதி - கல்வி அமைச்சர் சுசில் பிரேம்ஜயந்த

உதவி ஆசிரியர் நியமனங்களை வழங்குவதற்கு அமைச்சரவை அனுமதி கிடைத்துள்ளது. விரைவில் அதற்கான வர்த்தமானி அறிவித்தல் வெளியிடப்படும். குறிப்பிட்ட மாவட்டங்களிலுள்ளவர்கள் மாத்திரமே இதற்கு விண்ணப்பிக்க முடியும் என்று கல்வி அமைச்சர் சுசில் பிரேம்ஜயந்த தெரிவித்தார்.

ஜனாதிபதி ஊடக மையத்தில் திங்கட்கிழமை (19) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

நாடளாவிய ரீதியிலுள்ள சகல கல்வியியற் கல்லூரிகளையும் பல்கலைக்கழகங்களாக மேம்படுத்துவதற்கான வேலைத்திட்டங்கள் முன்னெடுக்கப்பட்டுள்ளன. இந்த நடவடிக்கைகளின் பின்னர் அதற்கான விண்ணப்பங்கள் கோரப்படும்.

உதவி ஆசிரியர் நியமனங்களை வழங்குவதற்கு அமைச்சரவை அனுமதி கிடைத்துள்ளது. விரைவில் இது தொடர்பான வர்த்தமானி அறிவித்தல் வெளியிடப்படும். குறிப்பிட்ட சில மாவட்டங்களில் மாத்திரம் உதவி ஆசிரியர்களுக்கான விண்ணப்பங்கள் கோரப்படும். அதற்கமைய அந்தந்த மாவட்டங்களிலுள்ளவர்கள் மாத்திரமே இந்த சேவையில் இணைத்துக் கொள்ளப்படும்.

குறிப்பாக நுவரெலியா, பதுளை, கண்டி, மாத்தளை, இரத்தினபுரி, கேகாலை மாவட்டங்களிலும், மேல் மாகாணத்தில் களுத்துறை மாவட்டத்திலும் இதற்கான விண்ணப்பங்கள் கோரப்படும். பின்தங்கிய பாடசாலை பாடசாலைகள் அதிகம் காணப்படும் பிரதேசங்களுக்கு இவ்வாறு உதவி ஆசிரியர்கள் சேவையில் இணைத்துக் கொள்ளப்படுவர்.

இவர்கள் உதவி ஆசிரியர்களாக இணைத்துக் கொள்ளப்பட்டு, அவர்களுக்கான கொடுப்பனவும் வழங்கப்படும். எனினும் 5 வருடங்களுக்குள் அவர்கள் முதுகலை டிப்ளோமாவை நிறைவு செய்ய வேண்டும். டிப்ளோமாவை நிறைவு செய்ததன் பின்னரே அவர்களுக்கு ஆசிரியர் நியமனம் வழங்கப்படும் என்றார்.