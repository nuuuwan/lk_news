102ஆவது தேசிய மெய்வல்லுநர் சம்பியன்ஷிப்பில் சிறந்த வீரர் அருண, சிறந்த வீராங்கனை தருஷி

ஸ்ரீலங்கா அத்லெட்டிக்ஸ் நிறுவனத்தினால் (இலங்கை மெய்வல்லுநர்) தியகம, மஹிந்த ராஜபக்ஷ விளையாட்டரங்கில் நடத்தப்பட்ட 102ஆவது தேசிய மெய்வல்லுநர் சம்பியன்ஷிப்பில் இருபாலாரிலும் அதிசிறந்த மெய்வல்லுநராக 400 மீற்றர் ஓட்ட வீரர் அருண தர்ஷன தெரிவானார்.

கடந்த செவ்வாய்க்கிழமை ஆரம்பமான இப் போட்டி இன்று நிறைவுக்கு வந்ததுடன் 500க்கும் மேற்பட்ட போட்டியாளர்கள் பங்குபற்றினர்.

ஆண்களுக்கான 400 மீற்றர் ஓட்டப் போட்டியை 45.51 செக்கன்களில் நிறைவு செய்ததன் மூலம் 1,145 சர்வதேச தரவரிசை (IAAF Points) புள்ளிகளைப் பெற்ற அருண தர்ஷன அதிசிறந்த மெய்வல்லுநருக்கான என். வைரவநாதன் ஞாபகார்த்த சவால் கிண்ணத்தை வென்றெடுத்தார்.

அத்துடன் ஆண் போட்டியாளர்களில்  அதிசிறந்த மெய்வல்லுநருக்கான தி வில்டன் பாட்லீட் சவால் கிண்ணத்தையும் அருண தர்ஷன வென்றெடுத்தார்.

பெண் போட்டியாளர்களில் அதிசிறந்த வீராங்கனைக்காக வழங்கப்படும் கலம்போ கென்டீன் கொமிட்டி சவால் கிண்ணத்தை இலங்கை பாடசாலைகள் மெய்வல்லுநர் சங்க வீராங்கனை தருஷி கருணாரட்ன வென்றெடுத்தார்.

பெண்களுக்கான 800 மீற்றர் ஓட்டப் போட்டியை 2 நிமிடங்கள், 04.22 செக்கன்களில் நிறைவு செய்ததன்மூலம் 1088 சர்வதேச தரவரிசைப் புள்ளிகளைப் பெற்று தருஷி கருணாரட்ன அதிசிறந்த வீராங்கனையானார்.

தருஷியுடன் ஒலிம்பிக் வாயிலை அண்மித்துள்ள டில்ஹானி லேக்கம்கேவுக்கு எறிதல் போட்டிகளில் அதிசிறந்த வீராங்கனையாகத் தெரிவுசெய்யப்பட்டு சலோன்பாஸ் சவால் கிண்ணம் வழங்கப்பட்டது.

ஈட்டி எறிதலில் 55.77 மீற்றர் தூரத்தைப் பதிவுசெய்த டில்ஹானி லேக்கம்பே 1000 சர்வதேச தரவரிசைப் புள்ளிகளைப் பெற்று இந்த விருதை தனதாக்கிக்கொண்டார்.

இவர்களைவிட பல்வேறு போட்டி நிகழ்ச்சிகளில் அதி சிறந்த ஆற்றல்களை வெளிப்படுத்திய மெய்வல்லுநர்களுக்கு சர்வதேச தரவரிசை புள்ளிகளின் அடிப்படையில் சவால் கிண்ணங்கள் வழங்கப்பட்டது.