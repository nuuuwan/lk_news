பான் இந்திய திரைப்படமாக உருவாகும் 'மகா காளி'

'ஹனு-மேன்' எனும் பான் இந்திய அளவில் வசூல் ரீதியாகவும், விமர்சன ரீதியாகவும் பாரிய வெற்றியை பெற்ற படத்தை இயக்கிய இயக்குநர் பிரசாந்த் வர்மா வங்காளத்தை பின்னணியாகக் கொண்டு வீர தீர மிக்க கதையின் நாயகியை மையப்படுத்தி எழுதி இருக்கும் கதைக்கு, 'மகா காளி' என பெயரிடப்பட்டிருப்பதாக அதிகாரப்பூர்வமான அறிவிப்பை பிரத்யேக புகைப்படத்துடன் வெளியிட்டுள்ளனர்.

இயக்குநர் பூஜா அபர்ணா இயக்கத்தில் உருவாகவிருக்கும் 'மகா காளி' எனும் திரைப்படத்தில் நடிக்கும் நடிகர்கள், நடிகைகள் பற்றிய விவரங்கள் விரைவில் அதிகாரப்பூர்வமாக வெளியிடப்படும் என படக் குழுவினர் தெரிவித்துள்ளனர்.

மேலும் இந்த திரைப்படத்திற்கு ஸ்மரன் சாய் இசையமைக்க, ஸ்ரீ நாகேந்திர தங்கலா தயாரிப்பு வடிவமைப்பாளராக பணியாற்றுகிறார்.

பான் இந்திய அளவிலும், முப்பரிமாண தொழில்நுட்பத்திலும் உருவாகும் இந்த திரைப்படத்தை ஆர் கே டி ஸ்டுடியோஸ் நிறுவனம் சார்பில் தயாரிப்பாளர் ரிஸ்வான் ரமேஷ் துக்கல் தயாரிக்கிறார். இந்த திரைப்படத்தை ஆர் கே துக்கல் வழங்குகிறார்.

படத்தை பற்றிய அதிகாரப்பூர்வமான அறிவிப்புடன் வெளியாகி இருக்கும் பிரத்யேக போஸ்டரில் இளம் பெண் ஒருவர் புலியுடன் சினேகம் பாராட்டுவது போல் வடிவமைக்கப்பட்டிருப்பது பார்வையாளர்களை வெகுவாக கவர்ந்திருக்கிறது.

மேலும் படத்தை பற்றி படக் குழுவினர் விவரிக்கையில் 'இந்தியாவின் வங்காள மாநிலத்தின் பின்னணியில் இப்படத்தின் கதை உருவாக்கப்பட்டிருக்கிறது.

பெண்ணின் மன வலிமையை புலியின் வீரத்துடன் ஒப்பிடப்பட்டிருக்கிறது' என்றனர். இதனால் 'மகா காளி' படத்தின் ஃபர்ஸ்ட் லுக் இணையத்தில் வெளியான குறுகிய கால அவகாசத்திற்குள் ஐந்து மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்திருக்கிறது.