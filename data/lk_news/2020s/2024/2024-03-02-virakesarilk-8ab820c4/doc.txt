சத்தமின்றி முத்தம் தா - விமர்சனம்

நடிகர் ஸ்ரீகாந்த் சிறிய இடைவெளிக்கு பிறகு எதிர்மறையான கதாபாத்திரத்தில் நடித்திருக்கும் 'சத்தமின்றி முத்தம் தா' எனும் திரைப்படம் அனைத்து தரப்பு ரசிகர்களின் எதிர்பார்ப்பை நிறைவு செய்ததா? இல்லையா? என்பதை தொடர்ந்து காண்போம்.

படத்தின் நாயகியான சந்தியா (பிரியங்கா திம்மேஷ்) வை ஒரு உருவம் கொலை செய்ய முயற்சிக்கிறது. அவரது வீட்டிலிருந்து தப்பித்து வீதியில் ஓட தொடங்குகிறாள். அப்போது ஒரு வாகனம் அவள் மீது மோதி விபத்தை ஏற்படுத்தி விட்டு செல்கிறது.

ஒரு மணி நேரத்திற்குள் விபத்தில் அடிபட்ட சந்தியாவை அவளது கணவனான ரகு வைத்தியசாலையில் அனுமதித்து அவரது உயிரை காப்பாற்றுகிறார். உயிர் பிழைத்தாலும் சந்தியா தன்னுடைய கடந்த கால நினைவுகள் அனைத்தையும் இழக்கிறார். கணவர் உட்பட எவரையும் அவளால் அடையாளம் காண முடியவில்லை.

தன் கணவன் ரகு என அறிமுகமாகும் ஸ்ரீகாந்தை தன் கணவன் என நம்பத் தொடங்குகிறாள். சில மாதங்களுக்குப் பிறகு எதிர்பாராத விதமாக அவளது தோழி சந்தியாவை சந்திக்கிறார். அவர் கணவர் ரகுவின் திருமண புகைப்படத்தை வாட்ஸப்பில் அனுப்புகிறார்.

அப்போதுதான் தனது கணவர் ரகு என்ற பெயரில் இருக்கும் ஸ்ரீகாந்த் ரகு இல்லை என்பதையும், அவன் பெயர் விக்னேஷ் என்பதையும், விக்னேஷ் (ஸ்ரீகாந்த்) பணத்திற்காக கொலை செய்யும் கொடூர குற்றவாளி என்பதையும் தெரிந்து கொள்கிறார். இதனால் ஸ்ரீ காந்தை தாக்கிவிட்டு வெளியேறுகிறார்.

காவல்துறை அதிகாரியான எட்வர்ட் (ஹரிஷ் பெராடி)டின் உதவியுடன் தன்னை திருமணம் செய்து கொண்ட ரகு ( வியான்) உடன் இணைகிறார். ஆனால் ரகுவின் நடவடிக்கை புதிராக இருக்கிறது. தன்னை விபத்திலிருந்து விக்னேஷ் காப்பாற்றி, இரண்டு மாதமாக இரண்டு மாத கால அளவிற்கு ஏன் அடைக்கலம் கொடுத்தார்? என்பது சந்தியாவிற்கு விடை தெரியாத வினாவாக அவள் மனதில் எழுகிறது.

அத்துடன் தன்னை கொலை செய்வது யார்? என்று கேள்வியும் அவளுக்குள் எழுகிறது. இதற்கான விடையை சொல்வதுதான் 'சத்தமின்றி முத்தம் தா' படத்தின் திரைக்கதை.

பரபரப்பான திரில்லராக கதை மற்றும் காட்சிகள் இருந்தும் திரைக்கதையில் பரிபூரண தன்மை இல்லாததால் ரசிகர்களுக்கு அயர்ச்சியும், சோர்வும் ஏற்படுகிறது.

நாயகியின் பாடசாலை பருவத்து தோழனாக வரும் விக்னேஷ் கதாபாத்திரத்தில் நடித்திருக்கும் ஸ்ரீகாந்த் -தன்னுடைய வழக்கமான அனுபவமிக்க நடிப்பை வழங்கி இருக்கிறார். நாயகியாக நடித்திருக்கும் பிரியங்கா திம்மேஷ் கதாபாத்திரத்திற்கு பொருத்தமில்லாத தோற்றமாகவும் அந்த கதாபாத்திரத்தை உட்கிரகித்து நடிப்பை வெளிப்படுத்துவதில் தேர்ச்சி இல்லாததாலும் அவருடைய திரை தோன்றல்.. ரசிகர்களை ஈர்க்கக் கூடியதாக இல்லை.

ரகுவின் கள்ள காதலியாக நடித்திருக்கும் ஷீலா ( நிஹாரிகா பாட்ரோ) வின் கவர்ச்சியும், ஐட்டம் சாங்கும் ரசிகர்களுக்கு பெரும் ஆறுதல். இந்தப் பாடலில் இசையமைப்பாளர் ஜுபினின் திறமை பளிச்சிடுகிறது.

பொலிஸ் அதிகாரி எட்வர்ட் கதாபாத்திரத்தில் நடித்திருக்கும் நடிகர் ஹரிஸ் பெராடி வழக்கம் போல் இயல்பாக நடித்திருக்கிறார். இவரது கதாபாத்திரம் திரைக்கதையில் திருப்பத்தை ஏற்படுத்தும் என்ற எதிர்பார்ப்பும்.. வலுவில்லாத எழுத்தால் பொய்யாக்கப்பட்டிருக்கிறது.

ரகு கதாபாத்திரத்தில் நடித்திருக்கும் அறிமுக நடிகர் வியான் - உச்சக்கட்ட சண்டை காட்சியில் நன்றாக நடித்திருக்கிறார்.

எம். யுவராஜ் ஒளிப்பதிவு திரைக்கதைக்கு வலுவூட்டுகிறது. ஜுபினின் பின்னணி இசை வழக்கம் போல திரில்லர் படத்திற்கு ஏற்றதாக இருக்கிறது.