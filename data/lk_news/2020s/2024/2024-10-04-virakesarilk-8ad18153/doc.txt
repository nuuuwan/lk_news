பொலிவுட் நடிகை ஆலியா பட் நடிக்கும் 'ஆல்பா' படத்தின் வெளியீட்டு திகதி அறிவிப்பு

பொலிவுட் திரையுலகின் முன்னணி நட்சத்திர நடிகையாக வலம் வரும் ஆலியா பட் கதையின் நாயகியாக முதன்மையான கதாபாத்திரத்தில்  நடித்திருக்கும் 'ஆல்பா' எனும் திரைப்படத்தின் வெளியீட்டு திகதி அதிகாரப்பூர்வமாக அறிவிக்கப்பட்டிருக்கிறது.

இயக்குநர் ஷிவ் ராவைல் இயக்கத்தில் உருவாகி இருக்கும் 'ஆல்பா' எனும் திரைப்படத்தின் ஆலியா பட், ஷெர்வரி, அணில் கபூர் , பாபி தியோல், ஹிருத்திக் ரோஷன் உள்ளிட்ட பலர் நடித்திருக்கிறார்கள்.

இந்தத் திரைப்படத்தை யஷ் ராஜ் பிலிம்ஸ் நிறுவனம் சார்பில் தயாரிப்பாளர் ஆதித்யா சோப்ரா தயாரித்திருக்கிறார்.

உளவாளிகளை மையப்படுத்திய இந்த பிரம்மாண்டமான படைப்பு அடுத்த ஆண்டு நத்தார் தினமான டிசம்பர் 25 ஆம் திகதியன்று பட மாளிகையில் தமிழ், தெலுங்கு, இந்தி ஆகிய மொழிகளில் வெளியாகும் என அறிவிக்கப்பட்டிருக்கிறது.

ஆலியா பட் உளவுத்துறை அதிகாரியாக நடித்திருக்கும் இந்த திரைப்படத்திற்கான எதிர்பார்ப்பு ரசிகர்களிடத்தில் அதிகரித்திருக்கிறது.