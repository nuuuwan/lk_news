'ஒலிம்பிக் வாய்ப்பை சாதமாக்கிக்கொள்ளல்' என்ற கருப்பொருளிலான சர்வதேச கிரிக்கெட் பேரவையின் (ICC) வருடாந்த மாநாடு

'ஒலிம்பிக் வாய்ப்பை சாதமாக்கிக்கொள்ளல்' என்ற கருப்பொருளிலான சர்வதேச கிரிக்கெட் பேரவையின் (ICC) வருடாந்த மாநாட்டை ஸ்ரீலங்கா கிரிக்கெட் முன்னின்று நடத்தவுள்ளது.

இந்த மாநாடு கொழும்பில் இம் மாதம் 19ஆம் திகதியிலிருந்து 22ஆம் திகதி வரை நடைபெறவுள்ளது. ஐசிசி வருடாந்த மாநாடு தெற்காசிய பிராந்தியத்தில் நடைபெறுவது இதுவே முதல் தடவையாகும்.

இந்த மாபெரும் கிரிக்கெட் மாநாட்டில் ஆபிரிக்கா, அமெரிக்காக்கள், ஆசியா, கிழக்கு ஆசியா பசிபிக் மற்றும் ஐரோப்பா ஆகிய பிராந்தியங்கள் அடங்கலாக உலகம் முழுவதும் உள்ள 108 ஐசிசி உறுப்பு நாடுகளைச் சேர்ந்த 220க்கும் மேற்பட்ட கிரிக்கெட் நிர்வாகிகள் மற்றும் பங்குதாரர்கள் இந்த மாநாட்டில் ஒன்றுகூடவுள்ளனர்.

விளையாட்டில் சரியான இலக்கை நோக்கிய தந்திரோபாயம், நிர்வாகம், உலகம் முழுவதும் கிரிக்கெட்டை அபிவிருத்தி அடையச் செய்தல் ஆகிய விடயங்கள் தொடர்பாக விவாதிப்பதற்கான தளத்தை ஐசிசி வருடாந்த மாநாடு அமைத்துக்கொடுக்கவுள்ளது.

'ஒலிம்பிக் வாய்ப்பை சாதமாக்கிக்கொள்ளல்' என்ற கருப்பொருளில் 'பன்முகத்தன்மை மற்றும் உள்ளடக்கம்', 'சுற்றுச்சூழல் நிலைத்தன்மை மற்றும் விளையாட்டு', 'லொஸ் ஏஞ்சலிஸ் 2028 ஒலிம்பிக்கிற்கு வெற்றிகரமாக திரும்பவுள்ள கிரிக்கெட்' போன்ற விடயங்கள் இந்த  வருடாந்த   மாநாட்டில் கலந்தாலோசிக்கப்படும்.

'இலங்கையைப் பொறுத்தமட்டில் இது ஒரு முக்கிய தருணமாகும். உலகம் முழுவதிலுமிருந்து வருகைதரும் பிரதிநிதிகளை எங்கள் அழகிய தீவுக்கு நாங்கள் அன்புடன் வரவேற்க விரும்புகிறோம். எதிர்கால கிரிக்கெட்டிற்கு பங்களிப்பு செய்யவும், எமது நாட்டின் அழகையும் பாரம்பரியத்தையும் உலகுக்கு வெளிப்படுத்தவும் இந்த மாநாட்டைப் பயன்படுத்த விரும்புகிறோம்' என ஸ்ரீலங்கா கிரிக்கெட் தலைவர் ஷம்மி சில்வா கூறினார்.

இந்த வருடாந்த மாநாட்டில் முக்கிய கூட்டங்கள், செயலமர்வுகள், மற்றும் வலையமைப்பு அமர்வுகள் என்பன நடைபெறும். அத்துடன் விளையாட்டின் (கிரிக்கெட்) எதிர்கால நலனுக்காக மிக முக்கிய தீர்மானங்கள் எடுக்கப்படும்.