நடிகர் ஜோஜு ஜோர்ஜின் 'பணி' திரைப்படத்திற்கு தமிழில் வரவேற்பு கிடைக்குமா..!?

'ஜகமே தந்திரம்' எனும் படத்தின் மூலம் தமிழ் ரசிகர்களுக்கு அறிமுகமான மலையாள திரையுலகில் முன்னணி நட்சத்திர நடிகரான ஜோஜு ஜோர்ஜ் இயக்கத்தில் உருவான 'பணி' எனும் திரைப்படம் எதிர்வரும் 22 ஆம் திகதி முதல் தமிழிலும் வெளியாகிறது.

நடிகரான ஜோஜு ஜோர்ஜ் இயக்குநராக அறிமுகமாகி இருக்கும் 'பணி' எனும் திரைப்படத்தில் ஜோஜு ஜோர்ஜ், அபாயா ஹிரன்மயா, ஜாகர் சூர்யா, ரஞ்சித் வேலாயுதம், ஜுனைஸ், அபிநயா, சீமா, சாந்தினி ஸ்ரீதரன்  உள்ளிட்ட பலர் நடித்திருக்கிறார்கள். விஷ்ணு விஜய் மற்றும் சாம் சி. எஸ். இணைந்து இசையமைத்திருக்கும் இந்த திரில்லர் ஜேனரிலான திரைப்படத்தை அப்பு பது பப்பு நிறுவனம் சார்பில் நடிகர் ஜோஜு ஜோர்ஜ் தயாரித்திருக்கிறார்.

கடந்த மாதம் மலையாள மொழியில் வெளியான இந்த திரைப்படம் ரசிகர்களின் பேராதரவை பெற்று பெரும் வெற்றியை பெற்றது. இதனைத் தொடர்ந்து இந்த திரைப்படம் தற்போது தமிழிலும் வெளியாகிறது. தமிழில் ஸ்ரீ கோகுலம் மூவிஸ் நிறுவனம் வெளியிடுகிறது. படத்தினை விளம்பரப்படுத்தும் நிகழ்வு சென்னையில் நடைபெற்றது. இதன் போது படக் குழுவினர் பங்கு பற்றினர்.

இதனிடையே கமல்ஹாசன் நடித்து வரும் தக்ஸ் லைஃப். எனும் படத்தில் நடிகர் ஜோஜு ஜோர்ஜ் நடித்து வருவதால், அவரின் அழைப்பினை ஏற்று அவரது இயக்கத்தில் உருவான .பணி எனும் திரைப்படத்தை பார்வையிட்ட கமல்ஹாசன் படக்குழுவினரை பாராட்டினார் என்பது குறிப்பிடத்தக்கது.,

நடிகரும், இயக்குநருமான ஜோஜு ஜோர்ஜ் பேசுகையில், '' பணி எம்முடைய இயக்கத்தில் வெளியாகும் முதல் திரைப்படம். இதற்காக இரண்டு ஆண்டுகள் நடிப்பதிலிருந்து விலகி திரைக்கதையில் முழுமையான கவனம் செலுத்தி இப்படத்தினை உருவாக்கி இருக்கிறேன். இந்த திரைப்படத்திற்கு மலையாள ரசிகர்கள் பேராதரவு வழங்கினர்.

எமக்கு தமிழ் திரை துறையிலும் ஏராளமான நண்பர்கள் இருக்கிறார்கள். அவர்கள் தந்த ஊக்கத்தின் காரணமாக இந்த திரைப்படத்தை தமிழில் வெளியிடுகிறேன். தமிழ் ரசிகர்களுக்கும் இந்த திரைப்படம் பிடிக்கும் என உறுதியாக நம்புகிறேன்.'' என்றார்.

இதனிடையே இந்த திரைப்படம் மலையாளத்தில் வெளியான போது முதல் நாள் முதல் காட்சியை பார்க்க விமர்சகர்கள் சமூக வலைதள பக்கத்தில் படத்தைப் பற்றிய எதிர்மறையான விமர்சனங்களை முன்வைக்க இதனால் ஆத்திரமடைந்த தயாரிப்பாளரான ஜோஜு ஜோர்ஜ் விமர்சனம் குறித்து தன்னுடைய எதிர் வினையை தீவிரமாக ஆற்ற பெரும் சர்ச்சையை ஏற்படுத்தியது என்பதும் அதன் பிறகு இந்த திரைப்படம் ரசிகர்களின் கவனத்தைக் கவர்ந்து ஓரளவிற்கு வரவேற்பை பெற்றது என்பதும் தற்போது இந்த திரைப்படம் தமிழில் வெளியிடப்படுகிறது என்பதும் இதன் காரணமாக இந்த திரைப்படத்திற்கு தமிழில் வரவேற்பு கிடைக்குமா? என்ற எதிர்பார்ப்பு எழுந்திருக்கிறது என்பதும் குறிப்பிடத்தக்கது.