”ஒரு மணிநேரம்கூட பதவியில் இருக்க முடியாது”

ஜனாதிபதியின் பதவி காலம் ஐந்து வருடங்கள் மட்டுமே.   பதவிக் காலம் நிறைவடைந்தவுடன் ஒரு மணித்தியாலம் கூட பதவியில் இருக்க முடியாது. என  நீதி,சிறைச்சாலைகள் அலுவல்கள் மற்றும்  அரசியலமைப்பு மறுசீரமைப்பு அமைச்சர்  விஜயதாஸ ராஜபக்ச  வலியுறுத்தினார்

எனவே ஜனாதிபதியின் பதவிக் காலம் தொடர்பில்  மீண்டும் மீண்டும் உயர்நீதிமன்றத்தில் வழக்கு தாக்கல் செய்து நீதிமன்றத்தை கேலிக்கூத்தாக்க வேண்டாம் என்றும் கேட்டுக்கொண்டார்.

பாராளுமன்றத்தில்   வெள்ளிக்கிழமை (12) அரசியலமைப்பின்    19 ஆவது திருத்தம் முறையாக நிறைவேற்றப்படவில்லை.ஆகவே சர்வஜன வாக்கெடுப்பு நடத்துமாறும் ஜனாதிபதி தேர்தலை இடைநிறுத்துமாறு கட்டளை பிறப்பிக்குமாறும்  சட்டத்தரணி ஒருவர் உயர் நீதிமன்றத்தில் தாக்கல் செய்துள்ள அடிப்படை உரிமை மீறல் மனு தொடர்பில் பாராளுமன்ற உறுப்பினர் டலஸ் அழகப்பெரும எழுப்பிய கேள்விகளுக்கு பதிலளிக்கும் போதே இவ்வாறு வலியுறுத்திய அவர் மேலும் கூறுகையில்,

மக்கள் ஆணையுடன் 2015 ஆம் ஆண்டு  அரசியலமைப்பின் 19 ஆவது திருத்தம் நிறைவேற்றப்பட்டது.ஜனாதிபதியின் பதவிக்  காலம் 5 ஆண்டுகளாக வரையறுக்கப்பட்ட துடன் நிறைவேற்று அதிகாரமிக்க ஜனாதிபதியின் அதிகாரங்களும்  வரையறுக்கப்பட்டன . இந்த  சட்டமூலத்தை பெரும்பாலான தரப்பினர் உயர் நீதிமன்றில் சவாலுக்குட்படுத்தினார்கள்.

இந்த மனுக்கள் முன்னாள் பிரதம நீதியரசர் ஸ்ரீபவன் தலைமையிலான நீதியரசர்கள் அடங்கிய குழுவில்   விசாரணைக்கு எடுத்துக் கொள்ளப்பட்டன.நான்கு விடயங்களுக்கு மாத்திரம் கட்டாயம் மக்கள் வாக்கெடுப்புக்கு செல்ல வேண்டும் என்று  நீதிமன்றம் குறிப்பிட்டது.

ஜனாதிபதியின் பதவிக் காலம் ஐந்து ஆண்டுகள் என்ற அரசாங்கத்தின்  கொள்கைக்கு  நீதிமன்றம் எதிர்ப்பு தெரிவிக்கவில்லை.ஜனாதிபதியின் பதவிக்  காலம் ஐந்து ஆண்டுகள் என்று உயர்நீதிமன்றம் 3 முறை  தெளிவாக வியாக்கியானம் வழங்கியுள்ளது. பதவிக்  காலம் நிறைவடைந்ததன் பின்னர் ஒரு மணித்தியாலம் கூட பதவியில் இருக்க முடியாது. எனவே பதவிக்  காலத்தை நெருக்கடிக்குள்ளாக்கி  கீழ்நிலைக்கு செல்வதை அனைத்து தரப்பினரும் தவிர்த்துக் கொள்ள வேண்டும்.

ஜனாதிபதியின் பதவிக் காலம் தொடர்பில்  மீண்டும் உயர்நீதிமன்றத்தில் வழக்கு தாக்கல் செய்யப்பட்டுள்ளது.ஒரு தரப்பினர் நீதிமன்றத்தை கேலிக்கூத்தாக்கியுள்ளார்கள்.சட்டத்தை கற்ற சட்டத்தரணிகளும் வெட்கமில்லாமல் இவ்வாறான தர்க்கங்களை நீதிமன்றத்தில் முன்வைக்கிறார்கள்.

மேன்முறையீட்டு நீதிமன்ற நீதியரசருக்கு பதவி உயர்வு வழங்காத காரணத்தால் தனது அடிப்படை உரிமை மீறப்பட்டுள்ளது என்று குருநாகல் பகுதியில் வீதியில் செல்லும்  நபர் உயர் நீதிமன்றத்தில் வழக்கு தாக்கல் செய்தார்.இதன் பின்னர்   உயர்நீதிமன்றம் நீதியரசர்கள் நியமனத்துக்கு இடைக்கால தடையுத்தரவு பிறப்பித்துள்ளது.இவ்வாறு ஒரு தரப்பினரது முறையற்ற செயற்பாடுகளினால்  நீதிமன்ற செயற்பாடுகள் கேலிக்கூத்தாக்கப்பட்டுள்ளதுடன் மக்கள் நீதித்துறை மீது நம்பிக்கையிழக்கும்  நிலையம் ஏற்படுத்தப்பட்டுள்ளது  என்றார்.