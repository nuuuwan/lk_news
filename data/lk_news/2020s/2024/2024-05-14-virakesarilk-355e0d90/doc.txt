சரத்குமார் - விஜய் கனிஷ்கா இணைந்து நடிக்கும் 'ஹிட் லிஸ்ட்' படத்தின் ஓடியோ வெளியீடு

'சுப்ரீம் ஸ்டார்' ஆர். சரத்குமார்- புதுமுக நாயகன் விஜய் கனிஷ்கா இருவரும் இணைந்து மிரட்டி இருக்கும் 'ஹிட் லிஸ்ட்' எனும் திரைப்படத்தின் இசை வெளியீடு சென்னையில் பிரம்மாண்டமாக நடைபெற்றது. அப்போது தமிழ் திரையுலகத்தின் முன்னணி இயக்குநர்களும், பிரபலமான திரைப்பட தயாரிப்பாளர்களும், முன்னணி நட்சத்திர நடிகர்களும் திரளாக பங்கு பற்றி விஜய் கனிஷ்காவிற்கு வாழ்த்து தெரிவித்தனர்.

இயக்குநர்கள் சூரியக்கதிர்- கே. கார்த்திகேயன் ஆகியோர் இயக்கத்தில் உருவாகி இருக்கும் 'ஹிட் லிஸ்ட்' எனும் திரைப்படத்தில் ஆர். சரத்குமார், விஜய் கனிஷ்கா, சமுத்திரக்கனி, கௌதம் வாசுதேவ் மேனன், முனீஸ் காந்த், ரெடின் கிங்ஸ்லீ, சித்தாரா, ஸ்மிருதி வெங்கட், ராமச்சந்திர ராஜு, ராமச்சந்திரன், ஐஸ்வர்யா தத்தா, அபி நட்சத்திரா, அனுபமா குமார், பால சரவணன் உள்ளிட்ட பலர் நடித்திருக்கிறார்கள். கே. ராம்சரண் ஒளிப்பதிவு செய்திருக்கும் இந்த திரைப்படத்திற்கு சி. சத்யா இசையமைத்திருக்கிறார். இந்தத் திரைப்படத்தை ஆர். கே. செல்லுலாய்ட்ஸ் எனும் திரைப்பட தயாரிப்பு நிறுவனம் சார்பில் தயாரிப்பாளர் கே. எஸ். ரவிக்குமார் தயாரித்திருக்கிறார்.

இப்படத்தின் முதல் பாடல் அண்மையில் இணையத்தில் வெளியாகி பெரும் வரவேற்பை பெற்றது. இதனைத் தொடர்ந்து இப்படத்தின் இசை வெளியீட்டு விழா சென்னையில் நடைபெற்றது.

'' இப்படத்தில் விஜய் கனிஷ்கா நன்றாக நடித்திருக்கிறார். இதனை அவரின் தந்தையாக சொல்லவில்லை. ஒரு இயக்குநராக இருந்து சொல்கிறேன். கடினமாக உழைத்திருக்கிறார். தொடர்ந்து திரைப்படங்களில் நடிப்பதற்கு ஆர்வமாக இருக்கிறார். அவருக்காக நான் கதைகளை கேட்பதில்லை. அவரே இயக்குநர்களிடம் கதைகளை கேட்கிறார். இதுவரை மூன்று அல்லது நான்கு கதைகளை தெரிவு செய்திருப்பதாக சொன்னார்.

படப்பிடிப்பு தளத்திற்கும் குறிப்பிட்ட நேரத்தில் செல்கிறார். இந்தப் படத்தின் படப்பிடிப்பிற்கும் படப்பிடிப்பு தொடங்குவதற்கு 30 நிமிடம் முன்னதாகவே படப்பிடிப்பு தளத்திற்கு சென்று விடுகிறார். ஒரு நடிகராக தன்னுடைய கடமையை முழுமையான அர்ப்பணிப்பு உணர்வுடன் செயல்படுத்துகிறார். இது அவரை மேலும் உயர்த்தும் என உறுதியாக நம்புகிறேன். இந்த திரைப்படத்தை நான் பார்த்து விட்டேன். ரசிகர்களை இந்த திரைப்படம் ஏமாற்றாது. அனைவரும் திரையரங்கத்திற்கு வருகை தந்து இப்படத்திற்கு ஆதரவு தர வேண்டும் என கேட்டுக்கொள்கிறேன்'' என்றார்.