எங்களுடன் பேச்சுவார்த்தைகளில் ஈடுபடாவிட்டால் சர்வதேச நாணய நிதியத்தின் இரண்டாம் தொகுதி கடனை தடுத்து நிறுத்துவோம் - தனியார் கடன் வழங்குநர்கள் கடும் எச்சரிக்கை

அரசாங்கம் தங்களுடன் நல்லெண்ண அடிப்படையில் ஆக்கபூர்வமான பேச்சுவார்த்தைகளை மேற்கொள்ளாவிட்டால்  சர்வதேச நாணயநிதியத்தின் இரண்டாம் தவணை கடனை தடுத்து நிறுத்துவதற்கான அனைத்து நடவடிக்கைகளிலும் ஈடுபடப்போவதாக இலங்கையின் தனியார் கடன்வழங்குநர்கள் எச்சரித்துள்ளனர்.

சீனா உட்பட இருதரப்பு கடன்வழங்குநர்களுடன் இலங்கை அரசாங்கம் தொடர்பேச்சுவார்த்தைகளில் ஈடுபட்டுள்ள அதேவேளை தங்களுடன் அதேபோன்ற பேச்சுவார்த்தைகளை மேற்கொள்ளவில்லை என தனியார் கடன்வழங்குநர்கள் கருதுவதாக விடயமிறிந்த வட்டாரங்கள் தெரிவித்துள்ளன.

தனியார்கடன்வழங்குநர்களின் எண்ணிக்கை மிகவும் பெரியது இலங்கை வெறுமனே சர்வதேச நாணயநிதியத்தையும் சீனாவையும் மாத்திரம் நம்பியிருக்க முடியாது  என விடயமறிந்த வட்டாரங்கள் தெரிவித்துள்ளன.

இலங்கை தங்களுடன் பேச்சுவார்த்தைளில் ஈடுபடாவிட்டால் சர்வதேச நாணயநிதியத்தின் இரண்டாம் தொகுதி கடனை தடுத்துநிறுத்துவதற்காக அனைத்து நடவடிக்கைகளிலும் ஈடுபடுவோம் என தனியார் கடன்வழங்குநர்கள் குழுவொன்று டெய்லிமிரரிடம் தெரிவித்துள்ளது.

இதுவே தங்களுடன் இலங்கை அரசாங்கம் பேச்சுவார்த்தைகளை மேற்கொள்ளச்செய்வதற்கான ஒரே வழி என கருதுவதாக அவர்கள் தெரிவித்துள்ளனர்.

இலங்கையின் அணுகுமுறை குறித்து அதிருப்தி வெளியிட்டுள்ள தனியார் கடன்வழங்குநர்கள் இதன் காரணமாக சர்வதேச மூலதனசந்தையில் இலங்கை குறித்த நம்பிக்கை சிதைவடையும் எனவும் தெரிவித்துள்ளனர்.

இலங்கையின் கடன்கள் ஒப்பந்த அடிப்படையிலானவை ஆனால் இலங்கை அவற்றை செலுத்தவில்லை இதனால் சட்டநடவடிக்கைகளை கூட எடுக்கலாம் எனவும் தனியார் கடன்வழங்குநர்கள் தெரிவித்துள்ளனர்.