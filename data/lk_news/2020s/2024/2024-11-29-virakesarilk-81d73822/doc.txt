ஜென்சனின் 7 விக்கெட் குவியலால் இலங்கை 42 ஓட்டங்களுக்கு சுருண்டது; இலங்கையின் 42 வருட டெஸ்ட் கிரிக்கெட் வரலாற்றில் பதிவான மிகக் குறைந்த மொத்த எண்ணிக்கை

டேர்பன், கிங்ஸ்மீட் விளையாட்டரங்கில் நடைபெற்றுவரும் தென் ஆபிரிக்காவுக்கு எதிரான முதலாவது டெஸ்ட் கிரிக்கெட் போட்டியில் மார்க்கோ ஜென்சனின் வேகப்பந்துவீச்சில் சிக்கித் திணறிய இலங்கை அதன் முதல் இன்னிங்ஸில் சகல விக்கெட்களையும் இழந்து 42 ஓட்டங்களுக்கு சுருண்டது.

இலங்கை தனது 42 வருட டெஸ்ட் கிரிக்கெட் வரலாற்றில் ஓர் இன்னிங்ஸில் பெற்ற மிகக் குறைந்த மொத்த எண்ணிக்கை இதுவாகும்.

பாகிஸ்தானுக்கு எதிராக 1994ஆம் ஆண்டு கண்டி அஸ்கிரிய விளையாட்டரங்கில் இலங்கை பெற்ற 71 ஓட்டங்களே அதன் முந்தைய குறைந்த மொத்த எண்ணிக்கையாகும்.

இந்தப் போட்டியில் தென் ஆபிரிக்காவின் இரண்டாவது இன்னிங்ஸில் 7 விக்கெட்கள் மீதம் இருக்க அவ்வணி 281 ஓட்டங்களால் முன்னிலையில் இருக்கிறது.

இதன் காரணமாக உலக டெஸ்ட் சம்பியன்ஷிப் இறுதிப் போட்டிக்கு தகுதிபெறும் இலங்கையின் வாய்ப்பு ஊசலாட ஆரம்பித்துள்ளது.

ஜென்சனின் பந்துவீச்சில் ஆட்டம் இழந்த 7 இலங்கை வீரர்களில் நால்வர் ஓட்டம் பெறாததுடன் மூவர் ஒற்றை இலக்கங்களைப் பெற்றனர்.

துடுப்பாட்டத்தில் கமிந்து மெண்டிஸ் (13), லஹிரு குமார (10 ஆ.இ.) ஆகிய இருவரே இரட்டை இலக்க எண்ணிக்கைகளைப் பெற்றனர்.

தனஞ்சய டி சில்வா (7), பெத்தும் நிஸ்ஸன்க (3), திமுத் கருணரட்ன (2), ஏஞ்சலோ மெத்யூஸ் (1) ஆகிய நால்வர் ஒற்றை இலக்க எண்ணிக்கைகளைப் பெற்றதுடன் தினேஷ் சந்திமால், குசல் மெண்டிஸ், ப்ரபாத் ஜயசூரிய, விஷ்வா பெர்னாண்டோ, அசித்த பெர்னாண்டோ ஆகியோர் ஓட்டங்கள் பெறாமல் களம் விட்டகன்றனர்.

பந்துவீச்சில் மார்க்கோ ஜென்சன் ஒரு ஓட்டமற்ற ஓவர் அடங்கலாக 6.5 ஓவர்களில் 13 ஓட்டங்களைக் கொடுத்து 7 விக்கெட்களை வீழ்த்தினார்.

அத்துடன் ஜெரால்ட் கொயெட்ஸீ 18 ஓட்டங்களுக்கு 3 விக்கெட்களையும் கெகிசோ ரபாடா 10 ஓட்டங்களுக்கு ஒரு விக்கெட்டையும் கைப்பற்றினர்.

முன்னதாக போட்டியின் இரண்டாம் நாளான இன்றைய தினம் தனது முதல் இன்னிங்ஸை 4 விக்கெட் இழப்புக்கு 80 ஓட்டங்களிலிருந்து தொடர்ந்த தென் ஆபிரிக்கா சகல விக்கெட்களையும் இழந்து 191 ஓட்டங்களைப் பெற்றது.

அணித் தலைவர் டெம்பா பவுமா 70 ஓட்டங்களையும் கேஷவ் மஹாராஜ் 24 ஓட்டங்களையும் பெற்றனர். அவர்கள் இருவர் மாத்திரமே 20 ஓட்டங்களுக்கு மேல் பெற்றனர்.

பந்துவீச்சில் அசித்த பெர்னாண்டோ 44 ஓட்டங்களுக்கு 3 விக்கெட்களையும் லஹிரு குமார 70 ஓட்டங்களுக்கு 3 விக்கெட்களையும் ப்ரபாத் ஜயசூரிய 24 ஓட்டங்களுக்கு 2 விக்கெட்களையும் விஷ்வா பெர்னாண்டோ 35 ஓட்டங்களுக்கு 2 விக்கெட்களையும் கைப்பற்றினர்.

முதல் இன்னிங்ஸ் நிறைவில் 149 ஓட்டங்களால் முன்னிலையில் இருந்த தென் ஆபிரிக்கா, இரண்டாம் நாள் ஆட்ட நேர முடிவில் அதன் இரண்டாவது இன்னிங்ஸில் 3 விக்கெட்களை இழந்து 132 ஓட்டங்களைப் பெற்றிருந்தது.

இதற்கு அமைய இரண்டாவது இன்னிங்ஸில் 7 விக்கெட்கள் மீதம் இருக்க, தென் ஆபிரிக்கா 281 ஓட்டங்களால் முன்னிலையில் இருக்கிறது.

ஏய்டன் மார்க்ராம் 47 ஓட்டங்களைப் பெற்றதுடன் டெம்பா பவுமா 24 ஓட்டங்களுடனும் ட்ரைஸ்டன் ஸ்டப்ஸ் 17 ஓட்டங்களுடனும் ஆட்டம் இழக்காதுள்ளனர்.

இந்தப் போட்டியில் இலங்கை மோசமான நிலையில் இருக்கின்றபோதிலும் இரண்டாவது இன்னிங்ஸில் டோனி டி ஸோர்ஸியின் விக்கெட்டைக் கைப்பற்றியதன் மூலம் ப்ரபாத் ஜயசூரிய தனது 17ஆவது டெஸ்ட் போட்டியில் 100 விக்கெட்களைப் பூர்த்திசெய்தார்.

இதன் மூலம் டெஸ்ட் கிரிக்கெட் போட்டிகளில் இரண்டாவது மிகக் குறைந்த போட்டிகளில் 100 விக்கெட்களைப் பூர்த்தி செய்த வீரர்கள் வரிசையில்  சார்ளி டேர்னர், சிட்னி பார்ன்ஸ், க்லெரி க்ரிம்மெட், யாசிர் ஷா ஆகியோருடன் ப்ரபாத் ஜயசூரிய இணைந்துகொண்டார்.

டெஸ்ட் கிரிக்கெட்டில் மிகக் குறைந்த 16 போட்டிகளில் 100 விக்கெட்களைப் பூர்த்திசெய்த வீரர் என்ற சாதனை தொடர்ந்தும் ஜோர்ஜ் லோமானுக்கு சொந்தமாக இருக்கிறது. 1896இல் நிலைநாட்டப்பட்ட இந்த சாதனை 128 வருடங்களாக முறியடிக்கப்படாமல் இருக்கிறது.

இந்தப் போட்டியில் ஜென்சன் 41 பந்துகளில் 7 விக்கெட்களை வீழ்த்தியதன் மூலம் டெஸ்ட் கிரிக்கெட் வரலாற்றில் மிகக் குறைந்த பந்துகளில் 7 விக்கெட்களை வீழ்த்திய இரண்டாவது வீரரானார். 120 வருடங்களுக்கு முன்னர் 1904இல் இங்கிலாந்துக்கு எதிரான மெல்பர்ன் டெஸ்ட் போட்டியில் அவுஸ்திரேலியாவின் ஹியூ ட்ரம்ப்லின் 41 பந்துகளில் 28  ஓட்டங்களுக்கு  7 விக்கெட்களை வீழ்த்தி இந்த மைல்கல் சாதனையை முதலாவது வீரராக நிலைநாட்டியிருந்தார்.