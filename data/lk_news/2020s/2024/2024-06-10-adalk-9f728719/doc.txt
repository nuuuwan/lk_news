ලංකාවේ මරණ වලින් සියයට 89ක්ම බෝනොවන රෝග නිසයි

ඉදිරි වසර පහ තුළ රුපියල් බිලියන 70 ක් වැය කර මෙරට ප්‍රාථමික සෞඛ්‍ය සේවාව ශක්තිමත් කිරීමටත්, දිවයිනම ආවරණය වන පරිදි හෘද කැතීතකරණ ඒකක පහක් ස්ථාපිත කිරීමටත්, පියවර ගන්නා බව සෞඛ්‍ය අමාත්‍යාංශයේ ලේකම් විශේෂඥ වෛද්‍ය පාලිත මහීපාල මහතා අවධාරණය කරයි.

ඉදිරි අවුරුදු පහ තුළ ලෝක බැංකු ආධාර යටතේ රුපියල් බිලියන 70 ක්, වර්ෂයකට රුපියල්  බිලියන 14 ක් බැගින් වැය කොට  මෙරට ප්‍රාථමික සෞඛ්‍ය සේවාව ශක්තිමත් කිරීමට පියවර ගන්නා බවත්, ඒ තුලින් රෝගියාට සියලු ප්‍රතිකාර සේවාවන් එකම ආයතනයක් තුලදී විශේෂඥ වෛද්‍ය පහසුකම් සහ තොරතුරු  සහිතව ලබා ගැනීමේ නව ක්‍රමවේදයක් ‍ මෙයින් ඇති වන බවත් ලේකම්වරයා පැවැසිය.

එසේම බෝනොවන රෝග නිසා ඇති වන මරණ පිළිබද අවධානය යොමුකිරීමේදී  දහදෙනෙකුගෙන් හතර දෙනෙක්, නැත්නම් පස්දෙනෙක්  අවුරුදු 50-60 අඩු අය බවත්, එම නිසාවෙන් ජයිකා ආයතනය සමග සම්භන්ධ වී හෘද ප්‍රතිකාර සදහා හෘද කැතීතකරණ ඒකක පහක් දිවයිනම ආවරණය වන පරිදි ස්ථාපිතකිරීමට පියවර ගන්නා බවත්, සෞඛ්‍ය අමාත්‍යාංශයේ ලේකම් විශේෂඥ වෛද්‍ය පාලිත මහීපාල මහතා අවධාරණය කරයි.

ඒ මහතා මේබව අවධාරණය කර සිටියේ  පසුගියදින  රිකිල්ලගස්කඩ මූලික රෝහලේ සිදුකරන ලද විශේෂ නිරීක්ෂණ චාරිකාවකින් අනතුරුව එම රෝහල් කාර්ය මණ්ඩලයේ සේවාව ඇගයීම සදහා සංවිධානය කර තිබූ සුව විශිෂ්ඨතා සම්මාන ප්‍රධානෝත්සවයට ප්‍රධාන ආරාධිත අමුත්තා ලෙස සහභාගි වෙමින්ය.

වර්ථමාන‍ය වන විට  පස් දෙනෙක්ගෙන් එක් අයෙක් අවුරුදු 60 වැඩි අය බවත්, 2030 වන විට හතර දෙනෙකුගෙන්  එක් අයෙක්  අවුරුදු 60 ට වැඩි පුද්ගලයන් බවට පත් වන බවත් ඔහු පෙන්වා දුන්නේය. මෙරට වසරකට 60000 ක් අඝාතයට පත්වෙන බවත්, එයින් 4000 ක් මරණයට පත් වන බවත්, ඉන් 56000 ක් විවිධ රෝගාබාධ සහිතව ඉතිරි වන බවද  පෙන්වා ඔහු ‍දුන්නේය.

අනතුරු වලින් 6000 ක් මරණයට පත් වන බවත්, ලක්ෂයකට වැඩි පිරිසක් ආබාධයන්ට ලක් වන බවත්, ඒ සදහා අවශ්‍ය පුනරුත්ථාපන සේවා ශක්තිමත් කිරීමට කටයුතු කරන බවද පැවසීය.

මෙරට සිදුවන මරණ වලින් 89% සිදුවන්නේ බෝනොවන රෝග නිසා බවත්, මිලියන 41 ක් බෝනෙවන රෝග නිසා වාර්ෂිකව ලොව පුරා මිය යන බවද, එයින් මිලියන 17.2 ක් මිය යන්නේ හෘද රෝග නිසා බවද  කීය. අප රටේත් දුම් පානය නිසා 20000 ක් පමන දෙනා මිය යන බව පෙන්වා පෙන්වා දුන් අතර ලෝකයේ මිලියන 8 ක් මියයන බවද, මෙය අවම කිරීම සදහා ජනතාව දැනුවත් කිරීම,හදුනා ගැනීම,රෝග තත්ත්වයන් හදුනා ගැනීම සදහා අවශ්‍ය ප්‍රතිසංස්කරණ ප්‍රාථමික සෞඛ්‍ය සේවාව තුළ ඇතිකල යුතු බවද කීය.

කොපමණ ප්‍රතිසංස්කරණ සෞඛ්‍ය සේවාව තුළ සිදුකළත් රෝගියාට දක්වන කරුණාව, සෙනෙහස,මෙන්ම ගුණාත්මක ප්‍රතිකාරයක් ලබා නොදුනහොත්  ජනතාව තුළ සෞඛ්‍ය පද්ධතිය කෙරෙහි  තිබෙන විශ්වාසය අඩු වන බවද ලේකම්වරයා වැඩිදුරටත් මෙහිදී පැවසීය.