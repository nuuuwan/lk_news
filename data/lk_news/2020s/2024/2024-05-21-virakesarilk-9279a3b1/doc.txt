நுவரெலியா மாவட்டத்தில் கன மழை

அதிக மழை பெய்வதால் மக்களின் இயல்பு நடவடிக்கைளில் பாதிப்பு ஏற்பட்டுள்ளதோடு மரக்கறி உற்பத்தியிலும் பாதிப்பு ஏற்பட்டுள்ளது.

மத்திய மலைநாட்டில் நுவரெலியா மாவட்டத்தில் தொடர்ந்து கன மழை பெய்து வருகிறது.குறிப்பாக நுவரெலியா, கந்தப்பளை, இராகலை, நானுஓயா, லிந்துல, தலவாக்கலை, கொட்டகலை, ஹட்டன், வட்டவளை, கினிகத்தேனை, தியகல, நோட்டன், மஸ்கெலியா, சாமிமலை, நல்லதண்ணி ஆகிய பகுதிகளில் கனத்த மழையுடன் கடுமையான பணி மூட்டம் காணப் படுகிறது.

இதனால் வாகன செலுத்தும் சாரதிகள் மிகவும் அவதானமாக வாகனங்களை செலுத்தும்படி போக்குவரத்து பொலிஸார் எச்சரித்துள்ளனர். கன மழை காரணமாக எங்கும் ஒரே வெள்ளம் பாய்வதை காண கூடியதாக உள்ளது.

மேல் கொத்மலை நீர் தேக்கத்தின் நீர் மட்டம் அதன் கொள்ளளவை எட்டி உள்ளது. காசல்ரீ நீர் தேக்கத்தில் நீர் மட்டம் அதிகரித்துள்ளது. தொடர்ந்து மழை பெய்வதால் நீர் தேக்கங்களின் நீர் மட்டம் சற்று உயர்ந்து வருகிறது.

பொகவந்தலாவ பகுதியில் கன மழை காரணமாக கெசல்கமு ஓயா வெள்ள பெருக்கு ஏற்பட்டு உள்ளது. மஸ்கெலியா பகுதியில் உள்ள அனைத்து நீர் ஓடைகள் மற்றும் அருவிகள் ஆறுகளில் வெள்ளம் ஏற்பட்டு உள்ளது. நீண்ட இடைவெளிக்குப் பிறகு கனத்த மழை பெய்துவருகிறது என்பது குறிப்பிடதக்கது.