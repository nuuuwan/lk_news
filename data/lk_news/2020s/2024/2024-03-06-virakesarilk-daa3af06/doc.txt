இரண்டாவது ரி20இல் இலங்கையை வீழ்த்திய பங்களாதேஷ் தொடரை சமப்படுத்தியது

சில்ஹெட் சர்வதேச கிரிக்கெட் விளையாட்டரங்கில் புதன்கிழமை (06) நடைபெற்ற இலங்கைக்கு எதிரான இரண்டாவது சர்வதேச ரி20 கிரிக்கெட் போட்டியில் சகலதுறைகளிலும் பிரகாசித்த பங்களாதேஷ் 8 விக்கெட்களால் அமோக வெற்றியீட்டி 3 போட்டிகள் கொண்ட தொடரை 1 - 1 என சமப்படுத்தியது.

இலங்கையினால் நிர்ணயிக்கப்பட்ட 166 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய பங்களாதேஷ், 16.1 ஓவர்களில் 2 விக்கெட்களை மாத்திரம் இழந்து 170 ஓட்டங்களைப் பெற்று வெற்றியீட்டியது.

போட்டியின் 4ஆவது ஓவரில் பினுர பெர்னாண்டோ வீசிய முதல் பந்தில் சௌம்ய சர்க்கார், விக்கெட் காப்பாளர் குசல் மெண்டிஸிடம் பிடி கொடுத்து ஆட்டம் இழந்ததாக கள மத்தியஸ்தர் ஷர்புதவ்லா தீர்பளித்தார்.

ஆனால், 14 ஓட்டங்களைப் பெற்றிருந்த சௌம்யா சர்க்கார் உடனடியாக அந்தத் தீர்ப்பை மீளாய்வுக்கு உட்படுத்தினார்.

அதனை மூன்றாவது மத்தியஸ்தர் மீளாய்வு செய்தபோது மைதானத்தில் உள்ள அகலத்திரையில் பந்து துடுப்பைக் கடந்தபோது கூரிய உராய்வுக்கான கோடுகள் தெளிவாக வீழ்ந்தன. இதனை அடுத்து சௌம்ய சர்க்கார் மைதானத்தை விட்டு வெளியே செல்ல ஆரம்பித்தார்.\

ஆனால், என்னே ஆச்சரியம், மூன்றாவது மத்தியஸ்தர் ரஹ்மான், ஓசை வேறு எங்கிருந்தோ வந்ததாக நம்பினார் போலும். துடுப்புக்கும் பந்துக்கும் இடையில்  தெளிவான இடைவெளி இருப்பதாக அவர் சுட்டிக்காட்டி, சர்க்கார் ஆட்டம் இழக்கவில்லை என கள மத்தியஸ்தரிடம் தீர்ப்பை மாற்றுமாறு அறிவித்தார்.

இதனை அடுத்து சர்க்கார் ஆட்டம் இழந்ததாக தான் வழங்கிய முன்னைய தீர்ப்பை கள மத்தியஸ்தர் மாற்றி வழங்கினார். இதனால் இலங்கை அணியினர்  பெரும் ஆச்சரியத்துக்கும் குழப்பத்துக்கும் உள்ளாகினர். ஆனால், வெறு வழியின்றி மத்தியஸ்தரின் தீர்ப்புக்கு தலைவணங்கி ஆட்டத்தைத் தொடர்ந்தனர்.

லிட்டன் தாஸ், சௌம்ய சர்க்கார் ஆகிய இருவரும் வேகமாகத் துடுப்பெடுத்தாடி 41 பந்துகளில் 68 ஓட்டங்களைப் பகிர்ந்து சிறப்பான ஆரம்பத்தை இட்டுக்கொடுத்தனர்.

ஒன்பதாவது ஓவரின் கடைசிப் பந்தில் மொத்த எண்ணிக்கை 83 ஓட்டங்களாக இருந்தபோது லிட்டன் தாஸ் 36 ஓட்டங்களுடன் வெளியேறினார்.

இந் நிலையில் ஜோடி சேர்ந்த அணித் தலைவர் நஜ்முல் ஹொசெய்ன் ஷன்டோவும் தௌஹித் ரிதோயும் அதிரடி ஆட்டத்தை வெளிப்படுத்தி பிரிக்கப்படாத 3ஆவது விக்கெட்டில் 55 பந்துகளில் 87 ஓட்டங்களைப் பகிர்ந்து பங்களாதேஷுக்கு இலகுவான வெற்றியை ஈட்டிக்கொடுத்தனர்.

நஜ்முல் ஹொசெயன் ஷன்டோ 24 பந்துகளை எதிர்கொண்டு 4 பவுண்டறிகள், 2 சிக்ஸ்கள் உட்பட 53 ஓட்டங்களுடனும் தௌஹித் ரிதோய் 25 பந்துகளில் 32 ஓட்டங்களுடனும் ஆட்டம் இழக்காதிருந்தனர்.

ஆனால், அவர் தனது கடைசி ஓவரை வீசியபோது 4ஆவது பந்துடன் இடதுகாலின் பின் தொடையில் ஏற்பட்ட உபாதையுடன் ஓய்வறைக்கு திரும்பினார். அவரது  ஓவரை   ஏஞ்சலோ மெத்யூஸ் பூர்த்திசெய்தார்.

முன்னதாக அப் போட்டியில் முதலில் துடுப்பெடுத்தாட அழைக்கப்பட்ட இலங்கை 20 ஓவர்களில் 5 விக்கெட்களை இழந்து 165 ஓட்டங்களைப் பெற்றது.

ஆரம்ப வீரர் அவிஷ்க பெர்னாண்டோ இந்தப் போட்டியில்  கவனக்குறைவான ஆட்டத் தெரிவின் மூலம் ஓட்டம் பெறாமல் ஆட்டம் இழந்தார். முதல் போட்டியிலும் அவர் துடுப்பாட்டத்தில் பிரகாசிக்கவில்லை.

குசல் மெண்டிஸும் கமிந்து மெண்டிஸும் ஜோடி சேர்ந்து 42 பந்துகளில் 66 ஓட்டங்களைப் பகிர்ந்து அணியை நல்ல நிலையில் இட முயற்சித்தனர்.

குசல் மெண்டிஸ் 36 ஓட்டங்களுடன் ஆட்டம் இழந்தார். (67 - 2 விக்)

மொத்த எண்ணிக்கை 77 ஓட்டங்களாக இருந்தபோது துரதிர்ஷ்டவசமாக கமிந்து மெண்டிஸ் 37 ஓட்டங்களுடன் ரன் அவுட் ஆனார்.

அவரைத் தொடர்ந்து சதீர சமரவிக்ரம 7 ஓட்டங்களுடன் வெளியேறினார். (92 - 4 விக்.)

அணித் தலைவர் சரித் அசலன்க 14 பந்துகளில் 3 சிக்ஸ்கள், ஒரு பவுண்டறியுடன் 28 ஓட்டங்களைப் பெற்ற நிலையில் பந்தை விசுக்கி அடிக்க விளைந்து ஆட்டம் இழந்தார்.

முன்னாள் அணித் தலைவர்களான ஏஞ்சலோ மெத்யூஸ், தசுன் ஷானக்க ஆகிய இருவரும் பிரிக்கப்படாத 6ஆவது விக்கெட்டில் 37 பந்துகளில் 53 ஓட்டங்களைப் பகிர்ந்ததால் இலங்கை கௌரவமான மொத்த எண்ணிக்கையைப் பெற்றது. ஆனால், அந்த மொத்த எண்ணிக்கை வெற்றிபெறுவதற்கு போதுமானதாக அமையவில்லை.

ஏஞ்சலோ மெத்யூஸ் மீண்டும் திறமையாகத் துடுப்பெடுத்தாடி 21 பந்துகளில் 4 பவுண்டறிகள் உட்பட 32 ஓட்டங்களுடன் ஆட்டம் இழக்காதிருந்தார். தசுன் ஷானக்க ஒரு சிக்ஸ், ஒரு பவுண்டறியுடன் ஆட்டம் இழக்காமல் 20 ஓட்டங்களைப் பெற்றார்.

பந்துவீச்சில் தஸ்கின் அஹ்மத், மஹெதி ஹசன், முஸ்தாபிஸுர் ரஹ்மான், சௌம்யா சர்க்கார் ஆகியோர் தலா ஒரு விக்கெட்டைக் கைப்பற்றினர்.