கார்த்திக் சுப்புராஜ் வெளியிட்ட பிரபு தேவாவின் 'சிங்காநல்லூர் சிக்னல்' பட ஃபர்ஸ்ட் லுக்

'நடன புயல்' பிரபுதேவா கதையின் நாயகனாக நடித்திருக்கும் 'சிங்காநல்லூர் சிக்னல்' எனும் திரைப்படத்தின் ஃபர்ஸ்ட் லுக் வெளியிடப்பட்டிருக்கிறது. இதனை இயக்குநரும், தயாரிப்பாளருமான கார்த்திக் சுப்புராஜ் அவருடைய சமூக வலைதள பக்கத்தில் வெளியிட்டு, படக்குழுவினருக்கு வாழ்த்து தெரிவித்திருக்கிறார்.

இயக்குநர் ஜே. எம். ராஜா இயக்கத்தில் உருவாகி இருக்கும் 'சிங்காநல்லூர் சிக்னல்' எனும் திரைப்படத்தில் பிரபுதேவா, பவ்யா தரிகா, ஸ்ரீமன், ஷைன் டாம் சாக்கோ உள்ளிட்ட பலர் நடித்திருக்கிறார்கள்.

தினேஷ் கிருஷ்ணன் ஒளிப்பதிவு செய்திருக்கும் இந்த திரைப்படத்திற்கு யுவன் சங்கர் ராஜா இசையமைத்திருக்கிறார். சாலை மார்க்கமான போக்குவரத்தை கட்டுப்படுத்தும் பணியில் ஈடுபட்டிருக்கும் காவலர் ஒருவரின் வாழ்வியலை மையப்படுத்தி தயாராகி இருக்கும் இந்த திரைப்படத்தை முத்தமிழ் படைப்பகம் நிறுவனம் சார்பில் தயாரிப்பாளர் ஏ. ஜே. பிரபாகரன் தயாரித்திருக்கிறார்.

இந்த திரைப்படத்தின் ஃபர்ஸ்ட் லுக் வெளியிடப்பட்டிருக்கிறது. இதில் பிரபுதேவா போக்குவரத்தை கட்டுப்படுத்தும் காவலராக தோன்றுவது ரசிகர்களை வெகுவாக கவர்ந்திருக்கிறது.

இதனிடையே நடன இயக்குநரான பிரபுதேவா- தன்னைத் தேடி வரும் வாய்ப்புகளை தொடர்ச்சியாக ஒப்புக்கொண்டு நடிப்பதால், அவர் தற்போது பல திரைப்படங்களில் பரபரப்பாக நடித்து வருகிறார் என்பது குறிப்பிடத்தக்கது.