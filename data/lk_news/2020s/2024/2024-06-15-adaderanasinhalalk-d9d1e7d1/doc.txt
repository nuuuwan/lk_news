චමෝදී ප්‍රබෝධාට මතු දෙරණින් ශිෂ්‍යත්වයක්

දක්ෂතාවලින් පරිපූර්ණ ශ්‍රී ලංකාවේ තාරුණ්‍යට සවියක් වීමේ අරමුණින් දෙරණ මාධ්‍ය ජාලය ආරම්භ කළ  "මතු දෙරණ" ව්‍යාපෘතිය යටතේ, ශ්‍රී ලංකා නාමය ජාත්‍යන්තරයට ගෙන ගිය තවත් ක්‍රීඩිකාවකට අනුග්‍රාහක ශිෂ්‍යත්වක් පිරිනැමීම පසුගියදා සිදුකෙරුණි.

එම ශිෂ්‍යත්වය පිරිනැමුණේ වයස අවුරුදු 19න් පහල කාන්තා ක්‍රිකට් කණ්ඩායම නියෝජනය කරන චමෝදී ප්‍රබෝධා ටය.

පසුගියදා මෙරටදී පැවති වයස අවුරුදු 19න් පහල කාන්තා තුන්කොන් ක්‍රිකට් තරගාවලියේදී පන්දුවෙන් දස්කම් දක්වමින් කාගෙත් අවධානය දිනා ගැනීමට ඇය සමත් වූවාය.

මොනරාගල දිස්ත්‍රික්කයේ කුඹුක්කන, පඤ්ඤානන්ද විද්‍යාලයේ ඉගෙනුම ලබන 15 හැවිරිදි චමෝදී ප්‍රබෝධා එංගලන්තය සමඟ පැවති තරගයේදී ලකුණු 42කට කඩුලු 5ක් දවා ගැනීම විශේෂත්වය කි.

දීප්තිමත් අනාගතයක් හිමි චමෝදී ප්‍රබෝධාගේ ක්‍රීඩා දිවියට අත්වැලක් වීමේ අරමුණෙන් "මතු දෙරණ" ශිෂ්‍යත්ව ව්‍යාපෘතිය යටතේ ඇයගේ ක්‍රීඩා සහ පෝෂණ අවශ්‍යතා සපුරා ගැනීමට මසකට රුපියල් 25,000 බැගින් වූ මූල්‍යමය ශිෂ්‍යත්වයක් පිරිනැමීමට දෙරණ මාධ්‍ය ජාලය කටයුතු කළේය.