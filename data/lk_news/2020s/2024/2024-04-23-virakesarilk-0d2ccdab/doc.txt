நுவரெலியா பரிசுத்த திரித்துவ மத்திய கல்லூரி மற்றும் காமினி தேசிய கல்லூரிக்குமிடையில் வருடாந்தம் நடைபெறும் கடினபந்து கிரிக்கெட் போட்டி

நுவரெலியாவில் பழைமையான பாடசாலைகளான பரிசுத்துவ திரித்துவ மத்திய கல்லூரிக்கும்  காமினி தேசிய கல்லூரிக்கும் இடையிலான வருடாந்த Battle of Little England கிண்ண மாபெரும் கிரிக்கெட் சமர் நுவரெலியா பொது மைதானத்தில் எதிர்வரும் 28ஆம், 29ஆம் திகதிகளில் நடைபெறவுள்ளது.

இனங்களுக்கிடையிலான ஒற்றுமையை பலப்படுத்தும் வகையில் இந்த மாபெரும் கிரிக்கெட் போட்டியை நடத்த ஏற்பாடு செய்யப்பட்டுள்ளது.

இது தொடர்பாக  ஊடகங்களுக்கு விளக்கமளிக்கும் ஊடக சந்திப்பு நுவரெலியா பரிசுத்த திரித்துவ மத்திய கல்லூரி, மற்றும் காமினி தேசிய பாடசாலையின் அதிபர்கள் தலைமையில் நுவரெலியா மாவட்ட செயலகத்தின் அதிசய மண்டபத்தில் செவ்வாய்க்கிழமை (23)  நடைபெற்றது.

இந்த ஊடக சந்திப்பில் கருத்து வெளியிட்ட நுவரெலியா பரிசுத்த திரித்துவ மத்திய கல்லூரி அதிபர் எம். ரவிச்சந்திரன்,

'நுவரெலியாவில்  இனங்களுக்கு இடையிலான ஒற்றுமையை பலப்படுத்தும் நோக்கில் கடந்த வருடம் நடத்தப்பட்ட "battle of little England" கிண்ணத்திற்கான கிரிகெட் போட்டி வெற்றிகரமாக நிறைவேறியது. இந்த வருடமும் இப் போட்டியை சிறப்பாக நடத்தி முடிக்க ஏற்பாடுகள் செய்யப்பட்டுள்ளது' என்றார்.

இப் போட்டியை சிறப்புற நடத்தி முடிக்கும் வகையில் பழைய மாணவர்கள் மற்றும் தற்போதைய மாணவர்கள். நலன் விரும்பிகள் அனைவரையும் ஒத்துழைப்பு  தந்து உதவுமாறு அவர் கேட்டுக்கொண்டார்.

அதேவேளை இந்த கிரிகெட் போட்டியை முன்னிட்டு எதிர்வரும் ( 27) ஆம் திகதி வாகன பேரணி ஒன்றும் நுவரெலியா நகரில் நடத்துவதற்கான ஏற்பாடும் செய்யப்பட்டுள்ளதாக அவர் தெரிவித்தனர்.