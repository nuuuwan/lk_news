ஆரகன் - திரைப்பட விமர்சனம்

நடிகர்கள் : மைக்கேல் தங்கதுரை, கவி பிரியா மனோகரன், ஸ்ரீ ரஞ்சனி , கலைராணி , யாசர் மற்றும் பலர்

சின்னத்திரை தொடர் மூலம் பிரபலமான நடிகர் மைக்கேல் தங்கதுரை - கதையின் நாயகனாக நடித்திருக்கும் 'ஆரகன்' எனும் திரைப்படம் அனைத்து தரப்பு ரசிகர்களையும் கவர்ந்ததா? இல்லையா? என்பதை தொடர்ந்து காண்போம்.

இந்த உடலை இளமையாகவே வைத்துக் கொள்வதற்கான சூட்சமத்தை முனிவர் ஒருவர் - அவரது உயிரை காப்பாற்றிய இளவரசன் ஒருவனுக்கு சொல்லிக் கொடுக்கிறார்.

இதனுடைய தற்கால நிகழ்வு என்ன? என்பதை இயல்பான திரைக்கதை மூலம் விவரிக்க முயன்றிருக்கிறார் அறிமுக இயக்குநர்.

அனாதை இல்லத்தில் வளர்ந்த கதையின் நாயகி மகிழ் நிலா ( கவி பிரியா மனோகரன்) வை கதையின் நாயகனான மைக்கேல் தங்கதுரை காதலிக்கிறார்.‌

மைக்கேல் தங்கதுரை , தான் சொந்தமாக தொழில் தொடங்க வேண்டும் என்றும், அதற்கான நிதி ஆதாரங்களை திரட்டி கொண்டிருக்கிறேன் என்றும், விரைவில் நிதி திரட்டிய பிறகு தொழில் தொடங்கிய பின் திருமணம் செய்து கொள்கிறேன் என காதலிக்கு வாக்குறுதி கொடுக்கிறார்.

காதலியும் காதலனின் லட்சியத்தை கேட்டு மகிழ்ந்து, அவனுக்கு உதவி செய்வதற்காக தொலைதூரத்தில் உள்ள தனிமையில் இருக்கும் ஒரு பெண்மணிக்கு உதவி செய்யும் தாதியாராக பணியாற்ற சம்மதிக்கிறார்.

அதன் பிறகு மெல்ல மெல்ல தான் ஏமாற்றப்பட்டதையும், தன்னுடைய காதலன் விரித்த வலையில் சிக்கிக் கொண்டதையும் உணர்கிறார்.

அதன் பிறகு அவர் எம்மாதிரியான முடிவை மேற்கொள்கிறார்? என்பதுதான் படத்தின் உச்சகட்ட காட்சி.

படத்தின் முதல் பாதி இயல்பாக இருந்தாலும் எதிர்பார்ப்புடன் நகர்கிறது. அதிலும் முதல் பாதியின் இறுதிக்காட்சியில் இயக்குநர் விவரித்திருக்கும் விதம் படத்தைப் பற்றிய எதிர்பார்ப்பை அதிகரிக்கிறது.

இளமையை தக்க வைத்துக் கொள்வதற்கான சூத்திரத்தை விவரிப்பதில் இன்னும் கூடுதலான அக்கறையை இயக்குநர் எடுத்துக் கொண்டிருக்கலாம்.

இது மக்களின் நன்மைக்காக மட்டுமே இன்றுவரை சூட்சமமாக செயல்பட்டு வரும் சித்தர்களைப் பற்றிய தவறான பிம்பத்தை கட்டமைப்பது போல் உள்ளது.

படத்தின் நாயகனாக நடித்திருக்கும் மைக்கல் தங்கதுரை அந்த கதாபாத்திரத்தை நன்றாக உணர்ந்து நடித்திருக்கிறார்.

இருந்தாலும் பல காட்சிகளில் முக பாவனையில் தடுமாறுகிறார். நாயகியாக நடித்திருக்கும் கவி பிரியா மனோகரன் அறிமுக நடிகை போல் இல்லாமல் அனுபவம் மிக்க நடிகை போல் நடித்து, தன்னுடைய உழைப்பையும், பங்களிப்பையும் வழங்கி, ரசிகர்களின் மனதில் இடம் பிடிக்கிறார்.

அதிலும் தான் பலவீனமானவள் அல்ல உளவியல் ரீதியாக வலிமை மிக்கவள் என்பதை வெளிப்படுத்தும் காட்சிகளில் நேர்த்தியாக நடித்து ரசிகர்களின் மனதில் இடம் பிடிக்கிறார்.

படத்தில் ஒளிப்பதிவு , பின்னணி இசை, கலை இயக்கம், படத்தொகுப்பு என அனைத்தும் சிறப்பாக இருக்கிறது. படமாளிகையில் ரசிக்கும் ரசிகர்களுக்கு முதல் பாதி சிறப்பான அனுபவத்தையும், இரண்டாம் பாதியில் பழக்கமான அனுபவத்தையும் தருகிறது.