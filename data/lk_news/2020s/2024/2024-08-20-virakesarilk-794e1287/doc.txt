பிரச்சினைகளைக் கண்டு ஓடி ஒளிபவர்களிடம் எவ்வாறு நாட்டை ஒப்படைப்பது - பிரேம்நாத் சி தொலவத்த

காலி முகத்திடல் ஆர்ப்பாட்டத்தின் போது எதிர்க்கட்சி தலைவர் சஜித் பிரேமதாச உட்பட அவரது தரப்பினர் மீது தாக்குதல்கள் மேற்கொள்ளப்பட்ட போது அவர்கள் அங்கிருந்து தப்பியோடினர். அதே போன்று தான் பொருளாதார நெருக்கடிகளின் போதும் தப்பியோடினர். இவ்வாறு பிரச்சினைகளைக் கண்டு தப்பியோடுபவர்களிடம் எவ்வாறு நாட்டை ஒப்படைக்க முடியும் என்று பாராளுமன்ற உறுப்பினர் பிரேம்நாத் சி தொலவத்த தெரிவித்தார்.

பம்பலப்பிட்டி லோரிஸ் வீதியில் அமைந்துள்ள ரணில் விக்கிரமசிங்கவின் அரசியல் அலுவலகத்தில் செவ்வாய்கிழமை (20) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

நாட்டுக்காக சிந்தித்து நாம் இந்த தீர்மானத்தை எடுத்திருக்கின்றோம். ஆர்ப்பாட்டத்தின் போது ஆர்ப்பாட்டக்காரர்கள் சஜித் பிரேமதாச மீதும் அவரது குழுவினர் மீதும் எவ்வாறு தாக்குதல்களை மேற்கொண்டனர் என்பது தெரியும். அங்கிருந்து அவர்கள் எவ்வாறு தப்பியோடினார்கள் என்பதும் தெரியும். பிரச்சினைகள் ஏற்படும் போது அவர்களால் தப்பியோட முடியுமே தவிர அவற்றுக்கான தீர்வினை வழங்க முடியாது.

ஐக்கிய மக்கள் சக்தி ஆட்சியில் சர்வதேச நாணய நிதியத்துடன் மனிதாபிமான உடன்படிக்கை எட்டப்படும் என சஜித் பிரேமதாச குறிப்பிடுகின்றார். அவர் கற்பனைக் கதைகளையே கூறிக் கொண்டிருக்கின்றார். நாணய நிதியத்துடனான இணக்கப்பாட்டை எந்த வகையில் மாற்றினாலும் அதனை முன்கொண்டு செல்ல முடியாது. நாணய நிதியத்துடனான ஒப்பந்தம் மாற்றப்பட்டால் பொருளாதாரம் முன்னேற்றமடையாது.

வாக்குறுதிகளின் அரசியலில், ஜனாதிபதியாக வருவதால் எதையும் சாதிக்க முடியாது. நாணய நிதிய திட்டத்தில் எமக்கு கடன் வழங்கும் நாடுகளும் உள்ளன. மத்தியில் குழப்பத்தை ஏற்படுத்தி நாட்டை மீண்டும் போராட்டத்திற்கு இட்டுச் செல்லுவதாகவே எதிர்க்கட்சிகளின் பிரசாரங்கள் காணப்படுகின்றன. மறுபுறம், ஜே.வி.பி கிராமத்திற்கு சட்ட அதிகாரத்தை வழங்குவதாகக் குறிப்பிடுகின்றது. அவர்கள் இலங்கையை இன்னொரு பங்களாதேஷமாக்கப் பார்க்கின்றனர்.

மக்களிடம் உண்மையைக் கூறி அதிகாரத்தைப் பெறுவதற்குப் பதிலாக ஐ.எம்.எப் உடன்படிக்கையை மாற்றுவதாகக் குறிப்பிட்டு அதை சீர்குலைக்க முயல்வது ஆபத்தான நிலையாகும். எனவே தமது தனிப்பட்ட நிகழ்ச்சி நிரல்களுக்காக இவ்வாறான அறிக்கைகளை வெளியிட வேண்டாம் எனக் கேட்டுக் கொள்கின்றேன்.

பொருளாதார நெருக்கடிகளால் கட்சி நிற அரசியல் நிறைவுக்கு வந்துள்ளது. பாராளுமன்றத்தை கையகப்படுத்த எடுக்கப்பட்ட முயற்சி ஜனாதிபதி ரணில் விக்கிரமசிங்கவின் தலையீட்டினால் முறியடிக்கப்பட்டது. அது மாத்திரமின்றி பொருளாதாரம், சமூகம், சட்டத்தின் ஆட்சி என்பன பாதுகாக்கப்பட்டன. எனவே நாட்டில் அமைதியைப் பேணுவதற்கு ரணில் விக்கிரமசிங்கவே மீண்டும் ஜனாதிபதியாக தெரிவு செய்யப்பட வேண்டும் என்றார்.