தமிழக முதலமைச்சராக மூன்றாண்டுகளை நிறைவு செய்த மு.க ஸ்டாலின்

தமிழக முதல்வராக பொறுப்பேற்றுக்கொண்ட மு க ஸ்டாலின் மூன்றாண்டுகளை நிறைவு செய்து நான்காம் ஆண்டில் அடியெடுத்து வைத்திருக்கிறார். இதைத்தொடர்ந்து அவருக்கு கட்சியினரும், கூட்டணி கட்சியினரும் வாழ்த்து தெரிவித்து வருகிறார்கள்.

இது தொடர்பாக தமிழக முதல்வர் மு க ஸ்டாலின் எக்ஸ் தளத்தில் பதிவிட்டுள்ள பிரத்யேக காணொளியில், ''  இது சொல்லாட்சி அல்ல. செயல் ஆட்சி. மக்களின் நன்றி கலந்த வாழ்த்தும், புன்னகை அரும்பும் முகங்களும் தான் இன்னும் என்னை உழைக்கத் தூண்டுகிறது. நம்பிக்கையோடு முன் செல்கிறேன். பெருமையோடு சொல்கிறேன். 'தலைசிறந்த மூன்றாண்டு தலை நிமிர்ந்த தமிழ்நாடு என..!'' என்று குறிப்பிட்டுள்ளார்.

இந்நிலையில் இது தொடர்பாக சமூக செயற்பாட்டாளர்கள் பேசுகையில், '' தமிழக முதல்வராக மு க ஸ்டாலின் ஆட்சி பொறுப்பேற்ற நாளன்று அரசு பேருந்தில் மகளிருக்கு இலவச பயணம், அரிசி குடும்ப அட்டைதாரர்களுக்கு தலா நான்காயிரம் ரூபாய், ஆவின் பால் விலை குறைப்பு  உள்ளிட்ட மக்கள் நலன் சார்ந்த திட்டங்களை கைசாத்திட்டு நடைமுறைக்கு கொண்டு வந்தார்.

பாடசாலை மற்றும் கல்லூரிகளில் பயிலும் மாணவ மாணவிகள் இடைநிற்றல் இல்லாமல் தொடர்ந்து கல்வி பயில்வதற்காக 'இல்லம் தேடி கல்வி', 'புதுமைப்பெண்', 'நான் முதல்வன்' என பல திட்டங்களை அறிமுகப்படுத்தியதுடன் நடைமுறை ப்படுத்தினார். மாணவர்கள் உயர்கல்வி கற்பதற்கு ஆதரவாக எதிர்வரும் ஜூலை மாதம் முதல் 'தமிழ் புதல்வன்' எனும் திட்டமும் நடைமுறைக்கு வரவிருக்கிறது. இதனால் மாணவ மாணவிகள் மட்டுமல்லாமல் அவர்களுடைய பெற்றோர்களும் பயனடைந்து மகிழ்ச்சி அடைந்துள்ளனர். மேலும் தொடக்கப் பள்ளியில் பயிலும் மாணவ மாணவியர்களுக்கு நடைமுறைப்படுத்தப்பட்டு வரும் 'காலை உணவு திட்டம்' பாரிய வரவேற்பை பெற்றிருக்கிறது.

'மகளிர் உரிமைத் தொகை' திட்டத்தால் பயனடைந்து வரும் கோடி கணக்கிலான பெண்மணிகளும் முதல்வரை பாராட்டி வருகிறார்கள்.

கடும் நிதி சிக்கல் இருந்தும், மக்கள் நல திட்டங்களுக்கு நெருக்கடிகளிருந்தும், அழுத்தங்களிருந்தும் செயல்படுத்தும் அவருடைய சாதூரியம் மக்களால் பாராட்டப்படுகிறது.

'மக்களைத் தேடி மருத்துவம்' என்ற திட்டத்தையும் விளிம்பு நிலை மக்கள் பாராட்டி வருகிறார்கள்.

இருப்பினும் சிலிண்டர் விலை குறைப்பு, டீசல் விலை குறைப்பு, அரசு ஊழியர்கள் மற்றும் ஆசிரியர்களுக்கு பழைய ஓய்வூதிய திட்டம் போன்ற பல திட்டங்கள் இன்னும் நடைபெறப்படுத்தப்படாததால் முக ஸ்டாலின் மீது ஒரு பிரிவினர் அதிருப்தியும் கொண்டிருக்கிறார்கள்.

இந்த சூழலில் முதல்வராக பொறுப்பேற்று மூன்றாண்டை நிறைவு செய்து, நான்காம் ஆண்டில் அடியெடுத்து வைக்கும் முதல்வரிடமிருந்து மேலும் பல நல்ல திட்டங்கள் தொடர்பான அறிவிப்பு வெளியாகி, அவை நடைமுறைக்கு வரும் என்ற எதிர்பார்ப்பு மக்களிடத்தில் ஏற்பட்டிருக்கிறது': என்றனர்.‌

தமிழக அரசு மக்கள் நலத்திட்டங்களை தொடர்ந்து இதே வேகத்தில் நடைமுறைப்படுத்துமா? அல்லது இதைவிட கூடுதல் வேகத்தில் செயல்படுத்துமா? என்பது இதில் வரும் ஜூன் மாதம் நான்காம் திகதியன்று வெளியாகும் மக்களவைத் தேர்தல் முடிவுகளை பொறுத்து இருக்கும் என்றும் அரசியல் பார்வையாளர்கள் தெரிவிக்கிறார்கள்.