இந்தியாவுக்கு எதிரான 2ஆவது டெஸ்ட்: பலம்வாய்ந்த நிலையில் நியூஸிலாந்து

இந்தியாவுக்கும் நியூஸிலாந்துக்கும் இடையில் பூனே, மஹாராஷ்டிரா கிரிக்கெட் சங்க விளையாட்டரங்கில் நடைபெற்றுவரும் இரண்டாவது டெஸ்ட் கிரிக்கெட் போட்டியில் நியூஸிலாந்து பலம்வாய்ந்த நிலையில் இருக்கிறது.

சுழற்சியும் எகிறிப் பாயும் தன்மையும் கொண்ட ஆடுகளத்தில் மிகத் திறமையாக விளையாடி முதல் இன்னிங்ஸ் நிறைவில் 103 ஓட்டங்களால் முன்னிலையில் இருந்த நியூஸிலாந்து, அந்த எண்ணிக்கையை 301 ஓட்டங்களாக உயர்த்திக்கொண்டுள்ளது.

வியாழக்கிழமை (24) ஆரம்பமான அப் போட்டியில் முதலில் துடுப்பாட்டத்தைத் தெரிவுசெய்த நியூஸிலாந்து, முதல் இன்னிங்ஸில் சகல விக்கெட்களையும் இழந்து 259 ஓட்டங்களைப் பெற்றது.

டெவன் கொன்வே (76), ரச்சின் ரவிந்த்ரா (65) ஆகிய இருவரும் திறமையாகத் துடுப்பெடுத்தாடி அரைச் சதங்கள் பெற்றனர்.

கொன்வேயுடன் 3ஆவது விக்கெட்டில் 62 ஓட்டங்களையும் டெரில் மிச்செலுடன் 4ஆவது விக்கெட்டில் 59 ஓட்டங்களையும் ரச்சின் ரவிந்த்ரா பகிர்ந்தார்.

தனது 5ஆவது டெஸ்ட் போட்டியில் விளையாடும் சுழல்பந்துவீச்சாளர் வொஷிங்டன் சுந்தர் 59 ஓட்டங்களுக்கு 7 விக்கெட்களை வீழ்த்தி தனது அதிசிறந்த டெஸ்ட் பந்துவீச்சுப் பெறுதியைப் பதிவுசெய்தார். இது அவரது முதலாவது 5 விக்கெட் குவியலாகும்.

போட்டியின் இரண்டாம் நாளான இன்று (25) காலை தனது முதல் இன்னிங்ஸை ஒரு விக்கெட் இழப்புக்கு 16 ஒட்டங்களிலிருந்து தொடர்ந்த இந்தியா, முதல் போட்டியில் போன்றே மோசமான அடி தெரிவுகளால் 156 ஓட்டங்களுக்கு சுருண்டது.

ரவிந்த்ர ஜடேஜா (38), யஷஸ்வி ஜய்ஸ்வால் (30), ஷுப்மான் கில் (30) ஆகிய மூவரே 30 அல்லது அதற்கு மேற்பட்ட ஓட்டங்களைப் பெற்றனர்.

அணித் தலைவர் ரோஹித் ஷர்மா ஓட்டம் பெறாமலும் விராத் கொஹ்லி ஒரு ஓட்டத்துடனும் ஆட்டம் இழந்தனர்.

பந்துவீச்சில் மிச்செல் சென்ட்னர் 53 ஓட்டங்களுக்கு 7 விக்கெட்களையும் க்ளென் பிலிப்ஸ் 26 ஓட்டங்களுக்கு 2 விக்கெட்களையும் பெற்றனர்.

தனது 29ஆவது டெஸ்ட் போட்டியில் விளையாடும் மிச்செல் சென்ட்னர் டெஸ்ட் அரங்கில் தனது அதிசிறந்த பந்துவீச்சுப் பெறுதியைப் பதிவுசெய்தார்.

முதல் இன்னிங்ஸ் நிறைவில் 103 ஓட்டங்கள் முன்னிலையில் இருந்த நியூஸிலாந்து, 2ஆவது இன்னிங்ஸில் 2ஆம் நாள் ஆட்ட நேர முடிவில் 5 விக்கெட்களை இழந்து 198 ஓட்டங்களைப் பெற்றுள்ளது.

அணித் தலைவர் டொம் லெதம் 86 ஓட்டங்ளைப் பெற்றார். டொம் ப்ளண்டல் ஆட்டம் இழக்காமல் 30 ஓட்டங்களைப் பெற்றுள்ளார்.

பந்துவீச்சில் வொஷிங்டன் சுந்தர் 56 ஓட்டங்களுக்கு 4 விக்கெட்களை வீழ்த்தி டெஸ்ட் கிரிக்கெட் போட்டி ஒன்றில் தனது முதலாவது 10 விக்கெட் குவியலைப் பதிவுசெய்தார்.