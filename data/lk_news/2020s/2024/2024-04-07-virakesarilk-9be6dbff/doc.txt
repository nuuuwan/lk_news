யாஷ் தாகூர், க்ருணல் பாண்டியா ஆகியோரின் துல்லியமான பந்துவீச்சுகளால் குஜராத்தை வென்றது லக்னோவ்

லக்னோவ் எக்கானா விளையாட்டரங்கில் ஞாயிற்றுக்கிழமை நடைபெற்ற 17ஆவது இண்டியன் பிறீமியர் லீக் அத்தியாயத்தின் 21ஆவது போட்டியில் குஜராத் டைட்டன்ஸை 33 ஓட்டங்களால் லக்னோவ் சுப்பர் ஜயன்ட்ஸ் வெற்றிகொண்டது.

மார்க்கஸ் ஸ்டொய்னிஸ் குவித்த அரைச் சதமும் யாஷ் தாகூரின் 5 விக்கெட் குவியல்,  க்ருணல் பாண்டியாவின் துல்லியமான பந்துவீச்சு   என்பன  லக்னோவ் சுப்பர் ஜயன்ட்ஸை இலகுவாக வெற்றிபெறச் செய்தன.

அப் போட்டியில் முதலில் துடுப்பெடுத்தாடிய லக்னோவ் சுப்பர் ஜயன்ட்ஸ் 20 ஓவர்களில் 5 விக்கெட்களை இழந்து 163 ஓட்டங்கள் என்ற சுமாரான மொத்த எண்ணிக்கையைப் பெற்றது.

குவின்டன் டி கொக் (6), தேவ்டத் படிக்கல் (7) ஆகிய இருவரும் குறைந்த ஓட்டங்களுடன் ஆட்டம் இழந்தனர். (18 - 2 விக்.)

இந் நிலையில் அணித் தலைவர் கே.எல். ராகுல், மாக்கஸ் ஸ்டொய்னிஸ் ஆகிய இருவரும் 3ஆவது விக்கெட்டில் 73 ஓட்டங்களைப் பகிர்ந்து அணியை வீழ்ச்சியிலிருந்து மீட்டனர்.

துடுப்பாட்டத்தில் மார்க்ஸ் ஸ்டொய்னிஸ்( (58), கே.எல். ராகுல் (33), நிக்கலஸ் பூரண் (22 பந்துகளில் 3 சிக்ஸ்கள் உட்பட 32 ஆ.இ.), அயுஷ் படோனி (20) ஆகிய ஐவரே 20 அல்லது அதற்கு மேற்பட்ட ஓட்டங்களைப் பெற்றனர்.

பந்துவீச்சில் தர்ஷன் நல்கண்டே 21 ஓட்டங்களுக்கு 2 விக்கெட்களையும் உமேஷ் யாதவ் 22 ஓட்டங்களுக்கு 2 விக்கெட்களையும் கைப்பற்றினர்.

164 ஓட்டங்களை வெற்றி இலக்காகக் கொண்டு பதிலுக்கு களம் இறங்கிய குஜராத் டைட்டன்ஸ் மிக மோசமாக துடுப்பெடுத்தாடி 18.5 ஓவர்களில் சகல விக்கெட்களையும் இழந்து 130 ஓட்டங்களைப் பெற்று தோல்வி அடைந்தது.

சாய் சுதர்ஷன், அணித் தலைவர் ஷுப்மான் கில் ஆகிய இருவரும் பவர் ப்ளே ஓவர்களில் 54 ஓட்டங்களைப் பகிர்ந்து நல்ல ஆரம்பத்தை இட்டுக்கொடுத்தனர்.

ஆனால், க்ருணல் பாண்டியா, யாஷ் தாகூரின் பந்துவீச்சுகளில் 84 ஓட்டங்கள் வித்தியாசத்தில் 10 விக்கெட்களும் சரிந்தன.

மத்திய வரிசையில் ராகுல் தெவாட்டியா 30 ஓட்டங்களைப் பெற்றிராவிட்டால் குஜராத் டைட்டன்ஸின் நிலைமை மேலும் மோசம் அடைந்திருக்கும்.

அவரை விட முன்வரிசையில் சாய் சுதர்மன் (31), அணித் தலைவர் ஷுப்மான் கில் (19), மத்திய வரிசையில்  விஜய் ஷங்கர் (17), தர்ஷன் நல்கண்டே (12) ஆகியோரே இரட்டை இலக்க எண்ணிக்கைகளைப் பெற்றனர்.

பந்துவீச்சில் யாஷ் தாகூர் 30 ஓட்டங்களுக்கு 5 விக்கெட்களையும் க்ருணல் பாண்டியா 11 ஓட்டங்களுக்கு 3 விக்கெட்களையும் கைப்பற்றினர்.