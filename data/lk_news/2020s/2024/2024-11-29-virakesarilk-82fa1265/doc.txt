ஆற்று நீரில் அடித்துச் செல்லப்பட்டவரின் சடலம் கண்டுபிடிப்பு!

கிட்டங்கி ஆற்றுக்கு குறுக்காக பயணம் செய்த கூலி தொழிலாளி ஒருவர் கடந்த செவ்வாய்க்கிழமை (26) வெள்ள நீரில் அடித்துச் செல்லப்பட்டு காணாமல்போயிருந்த நிலையில், இன்று வெள்ளிக்கிழமை (29) சடலமாக கண்டுபிடிக்கப்பட்டுள்ளார்.

நான்கு நாட்களாக இந்த நபரை தேடும் நடவடிக்கையில் ஈடுபட்டு வந்த கடற்படையினர், இன்று திரவந்திய மேடு பகுதியில் கரையொதுங்கிய நிலையில் அந்நபரின் சடலத்தை கண்டுபிடித்துள்ளனர்.

அதனையடுத்து, கல்முனை ஆதார வைத்தியசாலைக்கு சடலம் எடுத்துச் செல்லப்பட்டது. அதன் பின்னர், உயிரிழந்தவரின் உறவினர்கள் சடலத்தை அடையாளம் காட்டினர்.

கல்முனை பாண்டிருப்பு பகுதியை சேர்ந்த 48 வயதுடைய நபரே வெள்ளத்தில் அடித்துச் செல்லப்பட்டு உயிரிழந்துள்ளார்.