நீதித்துறையின் சுயாதீனத் தன்மையை பாதுகாக்க நடவடிக்கை எடுப்போம் - புதிய நீதி அமைச்சர் ஹர்ஷன நாணயக்கார

நாடொன்றில் பொருளாதார சமூக மாற்றத்தை ஏற்படுத்துவதாக இருந்தால் அதற்கு அடிப்படையாக சட்டத்தின் ஆட்சி தேவையாகும். அதனால் நீதித்துறையின் சுயாதீன தன்மையை நாங்கள் பாதுகாத்துக்கொள்ளவேண்டும் என நீதி அமைச்சர் ஹர்ஷன நாணயக்கார தெரிவித்தார்.

தேசிய மக்கள் சக்தி அரசாங்கத்தின் புதிய நீதி அமைச்சராக நியமிக்கப்பட்ட சட்டத்தரணி ஹர்ஷன நாணயக்கார நீதி அமைச்சில் கடமைகளை பொறுப்பெற்ற பின்னர் ஊடகங்களுக்கு கருத்து தெரிவிக்கையிலேயே இவ்வாறு தெரிவித்தார்.

ஊழல், மோசடிக்களுக்கு எதிராக  நடவடிக்கை எடுப்பது மற்றும் சட்டத்தின் ஆட்சியை பாதுகாப்பது தேசிய மக்கள் சக்தி பெற்றுக்கொண்ட மக்கள் ஆணையின் இரண்டு சக்திவாய்ந்த விடயங்களாகும். நாடொன்றில் பொருளாதார சமூக மாற்றத்தை ஏற்படுத்துவதாக இருந்தால் அடிப்படையாக சட்டத்தின் ஆட்சி அவசியமாகும். நீதித்துறையின் சுயாதீன தன்மையை நாங்கள் பாதுகாத்துக்கொள்ள வேண்டும். பணியாளர் சபைகளின் சுயாதீனத்தை பாதுகாப்பது மிக முக்கியமான விடயமாகும்.

கடந்த காலங்களில் நீதிமன்ற கட்டமைப்பு அரசியல் மயமாக்கப்பட்டிருந்ததாக மக்கள் மத்தியில் கருத்து  இருந்து வருகிறது. அதனால் நீதிமன்ற கட்டைப்பு தொடர்பில் மக்கள் நம்பிக்கையை உறுதிப்படுத்துவதே எங்களுக்கு இருக்கும் பாரி பொறுப்பாகும். மக்கள் நம்பிக்கையை வெற்றிகொண்ட நீதிமன்ற அமைச்சு,சட்டமா அதிபர் திணைக்களம் மற்றும் பொலிஸ் சேவையை ஸ்தாபிக்க வேண்டும். ஒரு சில சட்ட திட்டங்கள் தொடர்பில் கலந்துரையாடி அதனை காலத்துக்கு ஏற்றவகையில் புதுப்பிக்க வேண்டும்.

அமைச்சர்களுக்கு அரசியல்வாதிகளுக்கான பொறுப்பு, அதேபோன்று அவர்களின் அதிகாரங்களுக்கு வரையறை இருக்கிறது. அவர்களும் சட்டத்துக்கு கீழ் படிய வேண்டும். அதேபோன்று இந்த நாட்டில் சட்டம், அரசியல் யாப்பு ஒன்று இருக்கிறது. அனைவரும் அதற்கு கீழ்ப்படிய வேண்டும். நாங்கள் நினைத்த பிரகாரம் புதிய சட்ட திட்டங்களை கொண்டுவர மாட்டோம். தேவையான தரப்பினருடன் கலந்துரையாடி பின்னரே புதிய சட்ட திட்டங்களை கொண்டுவர நடவடிக்கை எடுப்போம்.

சட்டத்தை மதிக்கின்ற நாடொன்றை ஏற்படுத்துவதற்கு கல்வி மிக முக்கியமாகும் குறிப்பாக ஆட்சியாளர்கள் முன்மாதிரியாக சட்டத்துக்கு கீழ்ப்பட்டு செயற்பட்டால் பொது மக்கள் சட்டத்தை மதிப்பார்கள். கடந்த காலங்களில் அவ்வாறு இடம்பெறவில்லை. பாராளுமன்ற உறுப்பினரின் நற்பினால் குற்றவாளிகளும் விடுதலையாகி இருக்கின்றனர்.

எனவே எதிர்காலத்தில் அவ்வாறான விடயங்கள் இடம்பெறாமல் பாதுகாத்துக்கொள்வது எமது கடமை. சட்ட நடவடிக்கைகளில் அமைச்சருக்கு தலையிட முடியாது அந்த நடவடிக்கைகளை மேற்கொள்பவர்களுக்கு தேவையான வசதி வாய்ப்புக்களை ஏற்படுத்திக்கொடுப்பதே எமது பொறுப்பு. அதனை நாங்கள் செய்வோம் என்றார்.