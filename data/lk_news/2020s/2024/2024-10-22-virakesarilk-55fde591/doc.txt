விமான தபால் சேவை மூலம் அனுப்பி வைக்கப்பட்ட பொதிகளிலிருந்து போதைப்பொருட்கள் மீட்பு

விமான தபால் சேவை மூலம் கட்டுநாயக்க விமான நிலையத்தின் களஞ்சியசாலைக்கு அனுப்பி வைக்கப்பட்ட 07 பொதிகளில் மேற்கொள்ளப்பட்ட சோதனையில் சுமார் எட்டு கோடியே ஐம்பது இலட்சம் ரூபா பெறுமதியான போதைப்பொருட்கள் சுங்க மற்றும் பொலிஸ் போதைப்பொருள் தடுப்பு பிரிவின் அதிகாரிகளால் திங்கட்கிழமை (21) கைப்பற்றப்பட்டுள்ளன.

இந்த பொதிகள் அமெரிக்கா, இங்கிலாந்து மற்றும் கனடா ஆகிய நாடுகளில் இருந்து இலங்கையின் பல்வேறு பகுதிகளில் உள்ள போலி முகவரிகளுக்கு அனுப்பப்பட்டுள்ளதாக விசாரணையில் தெரியவந்துள்ளது.

மேலும் ,அவர்களது முகவரிகளை ஆய்வு செய்தபோது, அவை போலி முகவரிகள் என உறுதி செய்யப்பட்டுள்ளது.

கைப்பற்றப்பட்ட போதைப்பொருட்களில் 07 கிலோ 21 கிராம் ஐஸ் போதைப்பொருள், 01 கிலோ 143 கிராம் குஷ் போதைப்பொருள் மற்றும் 01 கிலோ 338 கிராம் இரசாயன போதைப்பொருள் என்பன அடங்குகின்றன.

இது தொடர்பாக, மேலதிக விசாரணைகளை கட்டுநாயக்க விமான நிலைய பொலிஸ் போதைப்பொருள் தடுப்பு பிரிவின் அதிகாரிகள் மேற்கொண்டு வருகின்றனர்.