බිහිසුණු අනතුරකින් ගුරු තරුවක් දිවියෙන් සමුගනී

ඇඹිලිපිටිය නෝනගම මාර්ගයේදී සිදුවූ අනතුරකින් පාසල් ගුරුවරියක් අවාසනාවන්ත ලෙස ජීවිතක්ෂයට පත්ව තිබේ.

මෙලෙස මියගොස් ඇත්තේ 51 හැවිරිදි වියේ පසුවූ සමන්තිකා ජයසිංහ නමැති තිදරු මවකි.

ඇය මාතර ශාන්ත සර්වේසස් විද්‍යාලයේ උසස් පෙල වාණිජ අංශ ප්‍රධානී ගුරුවරිය ලෙස කටයුතු කර තිබුණි.

විදුහල්පතිවරයෙකු වන ඇයගේ සැමියා සහ දරුවන් දෙදෙනෙකු ද අනතුර සිදුවන අවස්ථාවේ මෝටර් රථයේ සිට ඇති බව පොලීසිය පවසයි.

තුවාල ලැබූ ඔවුන් තිදෙනා අම්බලන්තොට රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා හම්බන්තොට රෝහල වෙත මාරුකර යවා ඇත.

ඔවුන් ත්‍රිකුණාමලය ප්‍රදේශයේ සිට හම්බන්තොට මිරිජ්ජවිල ප්‍රදේශයේ පිහිටි නිවස වෙත පැමිණෙමින් සිටියදී මෙම අනතුර සිදුව තිබුණි.

ඇඹිලිපිටිය නෝනගම මාර්ගයේ බැමිණියන්විල ප්‍රදේශයේදී ඔවුන් ගමන්කරමින් සිටි මෝටර් රථය මාර්ගයෙන් ඉවතට පැන අසළ තිබූ ගසක වැදීමෙන් අනතුර සිදුව තිබුණි.

පොලීසිය සැකපළ කරන්නේ රියදුරුට නින්ද යාම හේතුවෙන් මෙම අනතුර සිදුව ඇති බවටය.