ශ්‍රී ලංකා සුපිරි තරු 4ක් වැට උඩ

ශ්‍රී ලාංකික ක්‍රිකට් ක්‍රීඩකයින් කිහිපදෙනෙකුට මෙවර ඉන්දියන් ප්‍රිමියර් ලීග් ක්‍රිකට් තරගාවලියට සහභාගීවීම සඳහා ශ්‍රී ලංකා ක්‍රිකට් ආයතනයේ අනුමැතිය අවිනිශ්චිත තත්ත්වයක පවතින බව වාර්තා වෙයි.

ඉන්දියන් ප්‍රිමියර් ලීග් ක්‍රිකට් තරගාවලියට සුදුසුකම් ලබා සිටි දුෂ්මන්ත චමීර, මතීෂ පතිරණ, වනිඳු හසරංග සහ ඩිල්ෂාන් මදුසංක යන ක්‍රීඩකයින් අවසන් වරට ශ්‍රී ලංකා කණ්ඩායම සහභාගි වූ තරගාවලි කිහිපයකදී ආබාධවලට ලක්විය.

එම ක්‍රීඩකයින්ගේ ආබාධ තත්වයන් මේ වනවිට පූර්ණ වශයෙන් සුව නොවීම හේතුවෙන් ඔවුන්ට ඉන්දියන් ප්‍රිමියර් ලීග් ක්‍රිකට් තරගාවලියට සහභාගිවීම සඳහා අවසර ලබා නොදීමට ශ්‍රී ලංකා ක්‍රිකට් ආයතනයේ අවධානය යොමුව ඇති බව වාර්තා වෙයි.

ක්‍රිකට් අභ්‍යන්තර ආරංචි මාර්ග සඳහන් කරන්නේ අයි.පී.එල් තරගාවලියට සහභාගි වුවහොත් එම ක්‍රීඩකයින්ට ජුනි මාසයේ ආරම්භවීමට නියමිත 20-20 ලෝක කුසලානයට සහභාගිවීමට නොහැකිවනු ඇතැයි යන සැකය මත ක්‍රිකට් ආයතනය මෙම පියවර ගැනීමට නියමිත බවය.