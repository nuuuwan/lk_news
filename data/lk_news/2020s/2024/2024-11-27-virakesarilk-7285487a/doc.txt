நோலிமிட் ஸாஹிரா சுப்பர் 16 சொக்கர் 7s: இலங்கையிலுள்ள 15 பாடசாலை அணிகளும் கத்தார் பாடசாலையும் பங்கேற்பு

இலங்கையின் பல்வேறு பகுதிகளில் இயங்கும் 15 பிரபல பாடசாலை அணிகளும் கத்தார் தேசத்தில் இயங்கும் ஒரு பாடசாலை அணியும் பங்குபற்றும் 18ஆவது ஸாஹிரா சுப்பர் 16 சொக்கர் 7s கால்பந்தாட்டப் போட்டி கொழும்பு குதிரைப் பந்தயத் திடலில் டிசம்பர் மாதம் 8ஆம் திகதி காலையிலிருந்து முழுநாளும் நடைபெறவுள்ளது.

இந்த வருடம் நோலிமிட் பிரதான அனுசரனை வழங்குவதால் இப் போட்டி நோலிமிட் ஸாஹிரா சுப்பர் 16 சொக்கர் 7s என அழைக்கப்படுகிறது.

இளம் கால்பந்தாட்ட வீரர்களின் திறமைகளை வெளிச்சத்திற்கு கொண்டு வருவதில் 19 வயதுக்குட்பட்டவர்களுக்கான இந்தப் போட்டி பிரதான பங்கு வகிக்கறது என்று கூறினால் மிகையாகாது.

இப் போட்டியில் 19 வயதுக்குட்பட்ட 16 அணிகள் பங்குபற்றுவதுடன் 12 வயதுக்குட்பட்ட 8 அணிகள் சிறப்பு கால்பந்தாட்டப் போட்டியில் விளையாடவுள்ளன.

இந்த வருட ஸாஹிரா சுப்பர் 16 சொக்கர் 7s கால்பந்தாட்டப் போட்டி மனித நேயத்தை வெளிப்படுத்தும் ஒரு முக்கிய போட்டியாக அமையவுள்ளது.

இந்த வருட சொக்கர் 7s போட்டியில் புகுத்தப்படும் ஒவ்வொரு கோலுக்கும் 500 ரூபாவை வழங்கி மொத்த கோல்களுக்கு கிடைக்கும் நிதியை அமானா ஆதரவற்ற சிறவர் இல்லத்திற்கு அன்பளிப்பு செய்ய பழைய மாணவத் தலைவர்கள் சங்கம் முன்வந்துள்ளது.

பழைய மாணவத் தலைவர் சங்க உறுப்பினர்களின் இரக்கக் குணத்தையும் பெருந்தன்மையையும்  இது  எடுத்துக்காட்டுகிறது.

இது இவ்வாறிருக்க, இந்த வருடம் 19 வயதுக்குட்பட்டோருக்கான ஸாஹிரா சுப்பர் 16 சொக்கர் 7s போட்டியில் 9 அணிகள் நேரடியாக பங்குபற்ற தகுதிபெற்றுள்ளன. மற்றைய 7 அணிகள் தகுதிகாண் சுற்றின் மூலம் பங்குபற்ற தகுதிபெற்றன.

மருதானை ஸாஹிரா, தாருஸ்ஸலாம், டி மெஸிநொட், கொழும்பு கேட்வே, றோயல், கொட்டாஞ்சேனை புனித ஆசீர்வாதப்பர், மருதானை புனித சூசையப்பர், ரி பி ஜாயா ஸாஹிரா, ஸ்டஃபர்ட் ஸ்ரீ லங்கன் ஸ்கூல் - தோஹா ஆகிய 9 அணிகளே நேரடித் தகுதியைப் பெற்றன.

கிண்ணியா அல் அமீன், ஏறாவூர் அலிகார், டி.எஸ். சேனாநாயக்க, கம்பளை ஸாஹிரா, ஹமீத் அல் ஹுசெய்னி, மாரிஸ் ஸ்டெல்லா, தர்கா நகர் ஸாஹிரா ஆகிய 7 பாடசாலைகள் தகுதிகாண் சுற்றின் மூலம் தெரிவாகியுள்ளன.

நீண்டகால இடைவெளிக்குப் பின்னர் ஹமீத் அல் ஹுசெய்னி கல்லூரி பங்குபற்றுகின்றமை வரவேற்கத்தக்க ஒரு விடயமாகும்.

இந்த 16 அணிகளுக்கான பகிரங்க குழுநிலைப்படுத்தல் ஸாஹிரா கல்லூரி மண்டபத்தில் அண்மையில் நடைபெற்றது.

ஏ குழு: மருதானை ஸாஹிரா, ஏறாவூர் அலிகார், தர்கா நகர் ஸாஹிரா, மருதானை புனித சூசையப்பர்.

பி குழு: தாருஸ்ஸலாம், ஸ்டஃபர்ட் ஸ்ரீ லங்கன் ஸ்கூல் - தோஹா, கிண்ணியா அல் அமீன், ரி.பி. ஜாயா ஸாஹிரா.

சி குழு: ஹமீத் அல் ஹுசெய்னி டி மெஸிநொட், மாரிஸ் ஸ்டெல்லா, டி.எஸ். சேனாநாயக்க.

இந்த நான்கு குழுக்களிலும் லீக் போட்டிகள் நடத்தப்பட்டு லீக் சுற்று முடிவில் அணிகள் நிலையில் முதல் இரண்டு இடங்களில் இருக்கும் 8 அணிகள், கிண்ணம் மற்றும் கோப்பைக்கான கால் இறுதிப் போட்டிகளில் விளையாடும்.

கால் இறுதிகளில் வெற்றிபெறும் அணிகள் கிணத்திற்கான அரை இறுதிகளிலும் தோல்வி அடையும் அணிகள் கோப்பைக்கான அரை இறுதிகளிலும் விளையாடும்.

கிண்ணத்திற்கான அரை இறுதிகளில் வெற்றிபெறும் அணிகள் பிரதான சம்பியன் பட்டத்திற்கான இறுதிப் போட்டியில் மோதும். தோல்வி அடையும் அணிகள் 3ஆம் இடத்தைத் தீர்மானிக்கும் போட்டியில் விளையாடும்.

கால் இறுதிகளில் தோல்வி  அடையும்  அணிகள் கோப்பைக்கான அரை இறுதிகளிலும் அவற்றில் வெற்றிபெறும் அணிகள் இறுதிப் போட்டியிலும் விளையாட தகுதிபெறும்.

லீக் சுற்றில் நான்கு குழுக்களிலும் 3ஆம் இடங்களைப் பெறும் அணிகள் குவளைக்கான அரை இறுதிகளிலும் அவற்றில் வெற்றிபெறும் அணிகள் இறுதிப் போட்டியிலும் விளையாட தகுதிபெறும்.

19 வயதுக்குட்பட்ட பிரிவில் வழமைபோல் அதிசிறந்த வீரர், அதிசிறந்த கோல் காப்பாளர், அதிக கோல்கள் போடும்   வீரர்  , மிகவும் பெறுமதிவாய்ந்த வீரர் ஆகிய விருதுகள் வழங்கப்படும்.

12 வயதுக்குட்பட்டவர்களுக்கான சிறப்பு கால்பந்தாட்டப் போட்டியில் 8 அணிகள் இரண்டு குழுக்களில் மோதும்

ஏ குழுவில் ஸாஹிரா, ரி.பி. ஜாயா ஸாஹிரா, புனித சூசையப்பர், டி.எஸ். சேனாநாயக்க ஆகிய அணிகள் இடம்பெறுகின்றன.

பி குழுவில் கேட்வே, தாருஸ்ஸலாம், றோயல், நுகேகொடை லைசியம் ஆகிய அணிகள் பங்குபற்றுகின்றன.

இந்த இரண்டு குழுக்களிலும் லீக் சுற்றில் முதல் இரண்டு இடங்களைப் பெறும் அணிகள் இறுதிச் சுற்றில் விளையாட தகுதிபெறும்.

இந்த வருடப் போட்டிக்கு நோலிமிட் (Title), சிலோன் டேஸ்ட் இம்ப்பெக்ஸ் (Platinum), டேட் க்றவுண் பெஸ்ட் புட் மார்க்கெட்டிங் (Gold), ஆகு ஸ்போர்ட்ஸ் (Silver) ஆகிய நிறுவனங்கள் அனுசரணை வழங்குவதுடன் இன்னும் பல நிறுவனங்கள் பங்காளிகளாக இணைந்துள்ளன.