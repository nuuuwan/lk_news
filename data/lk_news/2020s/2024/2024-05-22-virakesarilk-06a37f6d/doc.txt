அவுஸ்திரேலியாவின் பன்முக கலாசார தூதுவர்களில் ஒருவராக ரசல் ஆர்னல்ட்

சர்வதேச கிரிக்கெட் வர்ணனையாளரும் முன்னாள் இலங்கை வீரருமான ரசல் பிரேமகுமாரன் ஆனல்டை, தனது பன்முக கலாசார தூதுவர்கள் திட்டத்தின் 54 பிரதிநிதிகளில் ஒருவராக கிரிக்கெட் ஒஸ்ட்ரேலியா (அவுஸ்திரேலிய கிரிக்கெட் நிறுவனம்) பெயரிட்டுள்ளது.

விளையாட்டுத்துறையிலும் பரந்த சமூகத்திலும் நேர்மறையான மாற்றத்தை ஏற்படுத்தும் நோக்கில் பல்வேறு துறைகளைச் சார்ந்த மதிப்பிற்குரிய தலைவர்களை ஒன்றிணைப்பதில் அவுஸ்திரேலிய கிரிக்கெட்டின் பன்முக கலாசார செயற்திட்டத்தின் முக்கிய அம்சமாக தூதுவர் திட்டம் அமைகின்றது.

தூதுவர்கள் பட்டியலில் முன்னாள் மற்றும் சமகால வீரர்கள், தொழில்துறை மற்றும் சமூகத் தலைவர்கள் ஆகியோரும் உள்ளடங்குகின்றனர்.

பன்முக கலாசாரத் திட்டத்தல் கோடிட்டுக் காட்டப்பட்டுள்ள இலக்குகளை அடைவதற்கு பன்முகத்தன்மையுடனான ஆதரவை அவர்கள்  வழங்குவார்கள்.

ரசல் பிரேமகுமாரன் ஆனல்டுடன் உஸ்மான் கவாஜா, அலனா கிங், ஸ்கொட் போலண்ட், மெல் ஜோன்ஸ், வசிம் அக்ரம், ரவி ஷாஸ்திரி, லிசா ஸ்தாலேக்கர், கிஷ்வோர் சௌதரி, பீட்டர் வர்கீஸ், ஸ்வாட்டி டேவ், பவாட் அஹ்மத் ஆகியோர் ஆரம்பத் தூதுவர்களில் அடங்குகின்றனர்.

அவுஸ்திரேலிய கிரிக்கெட்டின் பன்முக கலாசார நடவடிக்கை திட்டத்தில் உள்ள ஐந்து அம்சங்களை செயலுருவாக்குவதில் அரசாங்கம், வர்த்தகம், சமூகம், ஊடகம், கிரிக்கெட்துறை என்பன உதவும்.

பங்கேற்றல், உயர் செயல்திறன், மக்கள் மற்றும் பிரதிநிதித்துவம், தொடர்பாடல்கள் மற்றும் ஈடுபாடு, நிகழ்ச்சி மற்றும் அனுபவம் ஆகிய ஐந்து அம்சங்களையே குறிப்பிட்ட நிறுவனங்களைக் சார்ந்தவர்கள் செயலுருவாக்கவுள்ளனர்.

அவுஸ்திரேலிய கிரிக்கெட் துறை முழுவதும் சிறந்த இணைப்பை ஏற்படுத்த, தூதுவர்கள் தங்களது நிபுணத்துவம் சார்ந்த விடயங்களில் கவனம் செலுத்தி, தலைமைத்துவம், நுண்ணறிவு, ஆதரவு ஆகியவற்றை வழங்குவார்கள்.

இது தொடர்பாக கருத்து வெளியிட்ட கிரிக்கெட் ஒஸ்ட்ரேலியாவின் பிரதம நிறைவேற்று அதிகாரி நிக் ஹொக்லே, 'ஆற்றல்மிக்க, மாறுபட்ட குழுவினரை பன்முக கலாசார தூதுவர்களாக வரவேற்பதில் உற்சாகம் அடைகிறோம். அர்த்தமுள்ள மாற்றத்தை ஏற்படுத்துவதிலும் பூரணமான கிரிக்கெட் சமூகத்தை வளர்ப்பதிலும் அவர்களது முழுமையான தலைமைத்துவம், நிபுணத்துவம், பேரார்வம் என்பன முக்கிய பங்கு வகிக்கும்' என்றார்.

இந்தியா, இலங்கை, பாகிஸ்தான், பூர்வீக அவுஸ்திரேலியா, பங்ளாதேஷ், நேபாளம், ஆப்கானிஸ்தான் ஆகிய நாடுகளின் கலாசார பின்னணியைக் கொண்டவர்கள் ஆரம்ப இரண்டு வருங்டங்களுக்கு தூதுவர்களாக செயற்படுவர்.