பரபரப்பான போட்டியில் பெங்களூருவை கடைசிப் பந்தில் ஒரு ஓட்டத்தால் வென்றது கொல்கத்தா

கொல்கத்தா ஈடன் கார்ட்ன் விளையாட்டரங்கில் ஞாயிற்றுக்கிழமை நடைபெற்ற கொல்கத்தா நைட் ரைடர்ஸ் அணிக்கும் றோயல் செலஞ்சர்ஸ் பெங்களூரு அணிக்கும் இடையில் மிகவும் பரபரப்பை ஏற்படுத்திய 36ஆவது  இண்டியன் பிறீமியர் லீக் போட்டியின் கடைசிப் பந்தில் ஒரு ஓட்டத்தால் கொல்கத்தா நைட் ரைடர்ஸ் வெற்றயீட்டியது.

இந்தப் போட்டியில் எந்த அணி வெற்றிபெறும் என்ற சொல்ல முடியாத அளவுக்கு ஆட்டத்தின் தன்மை இரண்டு அணிகளுக்கும் மாறி மாறி சாதகமாக இருந்தது.

ஆனால், கடைசிப் பந்தில் வெற்றிக்கு தேவைப்பட்ட 3 ஓட்டங்களுக்குப் பதிலாக பேர்கசன் ஒரு ஓட்டத்துடன் ஆட்டம் இழக்க ஒரு ஓட்டம் றோயல் செலஞ்சர்ஸ் பெங்களூருக்கு சாதகமான முடிவைப் பெற்றுக்கொடுத்தது.

இந்த முடிவை அடுத்து ஐபிஎல் கிரிக்கெட்டில் 50 வீத போட்டிகள் நிறைவடைந்துள்ள நிலையில் றோயல் செலஞ்சர்ஸ் பெங்களூரு முதலாவது அணியாக இறுதிச் சுற்று வாய்ப்பை இழக்கவுள்ளது.

இப் போட்டியில் முதலில் துடுப்பெடுத்தாட அழைக்கப்பட்ட கொல்கத்தா நைட் ரைடர்ஸ் 20 ஓவர்களில் 6 விக்கெட்களை இழந்து 222 ஓட்டங்களைப் பெற்றது.

பீல் சோல்ட், சுனில் நரேன் ஆகிய இருவரும் 4.2 ஓவர்களில் 56 ஓட்டங்களைப் பகிர்ந்து சிறந்த ஆரம்பத்தை இட்டுக்கொடுத்தனர்.

முதலாவதாக ஆட்டம் இழந்த பில் சொல்ட் 14 பந்துகளில் 7 பவுண்டறிகள், 3 சிக்ஸ்களுடன் 48 ஓட்டங்களைக் குவித்தார்.

அதன் பின்னர் சீரான இடைவெளியில் சுனில் நரேன் (10), அங்க்ரிஷ் ரகுவான்ஷி (3), வெங்கடேஷ் ஐயர் (16) ஆகியோர் ஆட்டம் இழந்தனர். (97 - 4 விக்.)

எனினும் மத்திய வரிசை வீரர்கள் நால்வர் திறமையாகத் துடுப்பெடுத்தாடி அணியின் மொத்த எண்ணிக்கைக்கு பலம் சேர்த்தனர்.

அணித் தலைவர் ஷ்ரேயஸ் ஐயர், ரின்கு சிங் ஆகிய இருவரும் 5ஆவது விக்கெட்டில் 40 ஓட்டங்களைப் பகிர்ந்த நிலையில் ரின்கு சிங் 24 ஓட்டங்களுடன் வெளியேறினார்.

அண்ட்ரே ரசலுடன் மேலும் 42 ஓட்டங்களை 6ஆவது விக்கெட்டில் பகிர்ந்த ஷ்ரேயஸ் ஐயர் சரியாக 50 ஓட்டங்களுடன் ஆட்டம் இழந்தார்.

தொடர்ந்து அண்ட்ரே ரசலும் ராமன்தீப் சிங்கும் பிரிக்கப்படாத 7ஆவது விக்கெட்டில் 43 ஓட்டங்களைப் பகிர்ந்து மொத்த எண்ணிக்கையை 222 ஓட்டங்களாக உயர்த்தினர்.

அண்ட்ரே ரசல் 27 ஓட்டங்களுடனும் ராமன்தீப் சிங் 24 ஓட்டங்களுடனும் ஆட்டம் இழக்காதிருந்தனர்.

பந்துவீச்சில் கெமரன் க்றீன் 35 ஓட்டங்களுக்கு 2 விக்கெட்களையும் யாஷ் தயாள் 56 ஓட்டங்களுக்கு 2 விக்கெட்களையும் கைப்பற்றினர்.

227 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய றோயல் செலஞ்சர்ஸ் பெங்களூரு 20 ஓவர்களில் சகல விக்கெட்களையும் இழந்து 221 ஓட்டங்களைப் பெற்று ஒரு ஓட்டத்தால் தோல்வி அடைந்தது.

விராத் கோஹ்லி (18), பவ் டு ப்ளெசிஸ் (7) ஆகிய இருவரும் குறைந்த எண்ணிக்கைகளுக்கு ஆட்டம் இழந்தனர்.

எனினும் வில் ஜெக்ஸ், ரஜாத் பட்டிடார் ஆகிய இருவரும் அரைச் சதங்கள் குவித்ததுடன் 3ஆவது விக்கெட்டில் 48 பந்துகளில் 102 ஓட்டங்களைப் பகிர்ந்து அணிக்கு உற்சாகத்தைக் கொடுத்தனர்.

ஆனால் இருவரும் ஒரு ஓட்ட வித்தியாசத்தில் ஆட்டம் இழந்தது அணிக்கு நெருக்கடியைக் கொடுத்தது. (138 - 4 விக்.)

வில் ஜெக்ஸ் 32 பந்துகளில் 4 பவுண்டறிகள், 5 சிக்ஸ்களுடன் 55 ஓட்டங்களையும் ரஜாத் பட்டிடார் 23 பந்துகளில் 3 பவுண்டறிகள், 5 சிக்ஸ்களுடன் 52 ஓட்டங்களையும்  பெற்றனர்.

அவர்களைத் தொடர்ந்து கெமரன் க்றீன் (6), மஹிபால் லொம்ரோர் (4) ஆகிய இருவரும் ஒற்றை இலக்க எண்ணிக்கையுடன் ஆட்டம் இழந்தனர்.

சயுஷ் ப்ரபுதேசாய் (24), தினேஷ் கார்த்திக் (25) ஆகிய இருவரும் அணிக்கு சிறு தெம்பை ஏற்படுத்தினர்.

கடைசி 2 பந்துகளில் வெற்றிக்கு 3 ஓட்டங்கள் தேவைப்பட கர்ண் ஷர்மா 20 ஓட்டங்களுடன் ஆட்டம் இழந்தார்.

கடைசிப் பந்தில் லொக்கி பேர்கசன் 2 ஓட்டங்களை எடுத்து ஆட்டத்தை சமப்படுத்த முயற்சித்தபோது ரின்கு சிங் - பில் சோல்ட் ஜோடியினர் அவரை ரன் அவுட் செய்து கொல்கத்தாவுக்கு ஒரு ஓட்ட வெற்றியை ஈட்டிக்கொடுத்தனர்.

பந்துவீச்சில் அண்ட்ரே ரசல் 25 ஓட்டங்களுக்கு 3 விக்கெட்களையும் ஹர்ஷித் ராணா 33 ஓட்டங்களுக்கு 2 விக்கெட்களையும் சுனில் நரேன் 34 ஓட்டங்களுக்கு 2 விக்கெட்களையும் கைப்பற்றினர்.