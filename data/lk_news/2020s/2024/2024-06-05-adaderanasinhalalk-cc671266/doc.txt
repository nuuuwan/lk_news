හෙළ සිනමාව කල එළිකළ රවීන්ද්‍රය

සිංහල සිනමාවේ අද්වතීය රංග පෞරුෂය වන රවින්ද්‍ර රන්දෙණිය මහතාගේ 79 වන ජන්ම දිනය අදට යෙදී තිබේ.

එමෙන්ම ඔහුගේ සිනමා දිවියට ද අදට වසර 50ක් සපිරීම නිමිත්තෙන් රජය වෙනුවෙන් බන්දුල ගුණවර්ධන මහතා සහ විපක්ෂ නායක සජිත් ප්‍රේමදාස මහතා ද පාර්ලිමේන්තුවේ දී සුබ පැතුම් එක්කළහ.

මෙහිදී විශේෂ යෝජනාවක් කරමින් සජිත් ප්‍රේමදාස මහතා පවසා සිටියේ, කලා කේෂ්ත්‍රයට රවින්ද්‍ර රන්දෙණිය මහතා සිදුකළ අමරණීය සේවය පිළිබඳ සියලුදෙනාගේ සුභාෂිංශනය පිරිනැමිය යුතු බවය.

අඩසිය වසරක රංග කාර්යය අගයමින් "රවී - සිනමා අඩ සියවසක ආත්ම භාෂණය" නමින් විශේෂ උත්සවයක් අද (5) පස්වරුවේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පැවැත්වීමට නියමිතය.

1970 සහ 1980 දශකවලදී සිනමා කේෂ්ත්‍රයේ ඉතා ජනප්‍රිය තලයක සිටි රවින්ද්‍ර රන්දෙණිය මහතා 1972 වසරේ දී ලෙස්ටර් ජේම්ස් පීරිස් මහතාගේ දෑස නිසා චිත්‍රපටයෙන් වඩාත් ජනාදරයට පාත්‍ර විය.

වසර කිහිපයකදීම ඔහු සරසවිය සම්මාන උළෙලේදී හොඳම නළුවා ලෙස සම්මානයට පාත්‍ර වුයේය, 1984 (දඩයම), 1985(මායා), 1989 (සඳකඩ පහණ), 1990 (සිරි මැඳුර) යන සිනමා පට සඳහාය.

කැලණියේ, දළුගම ප්‍රදේශයේ දී උපත ලැබූ රවින්ද්‍ර රන්දෙණිය මහතා, දළුගම ශාන්ත ෆැන්සිස් විද්‍යාලයෙන් අධ්‍යාපනය හැදැරීය.

කොටහේන ශාන්ත බෙනඩික්ට් විදුහලේ වේදිකාවේ රඟපාමින් රංගනයේ අත්පොත් තැබූ බොනිපස් පෙරේරා නම් යෞවනයාගේ ප්‍රියතම විනෝදාංශය වුයේ දෙස් විදෙස් චිත්‍රපට නැරඹීමය.

කොළඹ ලයනල් වෙන්ඩ්ට් රංග ශිල්ප ශාලිකාවට පිවිස රංගනය හැදෑරීමට පිවිසි එම තරුණයා උප්පැන්නේ සඳහන් බොනිපස් පෙරේරා නාමය ඉවත දමා පසුකාලීනව රවින්ද්‍ර රන්දෙණිය නාමයෙන් ඉදිරි ගමනට පිවිසියේය.

හෙළ සිනමා වංශ කතාවේ යථාර්ථවාදී රංගනයට එක්වූ රවින්ද්‍ර රන්දෙණිය මහතා, සිය උපරිම රංගන කෞෂල්‍ය පිළිහිඹු කරමින් ප්‍රේමවන්තයාගේ සහ වීරයාගේ චරිතයට පණ පෙවීමට සෑම විටම උත්සාහ ගත්තේය.

රවින්ද්‍ර රන්දෙණිය නැමති ඒ අද්විතීය සිනමාකරුවාගේ චරිතයෙන් අද සමාජයේ ඕනෑම අයෙකුට උගත හැකි දේ බොහෝය.