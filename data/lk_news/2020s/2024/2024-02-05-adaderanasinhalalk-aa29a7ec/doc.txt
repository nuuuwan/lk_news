වසර 5කට පසු චීන ආයෝජනවල ශීඝ්‍ර වර්ධනයක්

චීනයේ නව සේද මාවත එක් තීරයක් - එක් මාවතක් හෙවත් බෙල්ට් ඇන්ඩ් රෝඩ් ව්‍යාපෘතිය සඳහා පසුගිය 2023 වසරේදී චීනය වාර්තාගත අන්දමින් ආයෝජනය කර ඇති බව බ්ලූම්බර්ග් ව්‍යාපාරික වෙබ් අඩවිය වාර්තා කරයි.

2018 වසරෙන් පසු බෙල්ට් ඇන්ඩ් රෝඩ් ව්‍යාපෘතියට චීනය වැඩිම ආයෝජනයක් සිදුකර ඇත්තේ පසුගිය වසරේදී ය.

එහිදී චීනය විදේශීය ව්‍යාපෘති සඳහා ආයෝජනය කර ඇති මුදල ඩොලර්  බිලියන 50කට අධික ය.

2023 වසරේදී චීනය බෙල්ට් ඇන්ඩ් රෝඩ් ව්‍යාපෘති සඳහා ආයෝජනය කළ මුදල 2022 වසරට සාපේක්ෂව 80%ක් පමණ වර්ධනයක් වීම විශේෂ කරුණකි.

ඒ අනුව 2013 වසරේ සිට චීනය, බේල්ට් ඇන්ඩ් රෝඩ් යටිතල පහසුකම් ව්‍යාපෘති සඳහා වැයකර ඇති මුදල අමෙරිකානු ඩොලර් ට්‍රිලියනය ඉක්මවයි.

බ්ලූම්බර්ග් ව්‍යාපාරික වෙබ් අඩවිය එම දත්ත ලබාගෙන ඇත්තේ ඔස්ට්‍රේලියාවේ ග්‍රිෆිත් සරසවිය සහ ෂැංහයි නුවර ෆුඩාන් සරසවිය ඒකාබද්ධ ඉදිරිපත් කළ වාර්තාවකිනි.

චීනය පසුගිය 2023 වසරේ බෙල්ට් ඇන්ඩ් රෝඩ් ව්‍යාපෘතිය යටතේ සිදුකළ ආයෝජනවලින් වැඩි ප්‍රමාණයක් අධි තාක්ෂණික ව්‍යාපෘති වීම විශේෂයකි.

එහිදී විද්‍යුත් වාහන නිෂ්පාදනයද කැපී පෙනෙන ලෙස ඉහළ නැංවීමද දැකිය හැකිවෙයි.

විද්‍යුත් වාහන බැටරි නිෂ්පාදනය පුළුල් කිරීම සඳහා ඩොලර් බිලියන 8ක් වෙන්කර ඇති අතර දකුණු කොරියාවේ බැටරි නිෂ්පාදන කම්හලක් ඉදිකිරීමටද සැලසුම් කරයි.

මීට අමතරව ඉදිරියේදී තායිලන්තය, වියට්නාමය, බ්‍රසීලය හා හංගේරියාව ආදි රටවල මෝටර් රථ නිෂ්පාදනාගාර පිහිටුවීමටද චීනය සැලසුම් කරන බව වාර්තා වෙයි.

චීනයේ දේශීය ආර්ථික වර්ධනය මන්දගාමීවීමක් පසුගිය වසර දක්නට ලැබුණද බෙල්ට් ඇන්ඩ් රෝඩ් ව්‍යාපෘතිය සඳහා සිය ආයෝජන චීනය මෙලෙස ඉහළ නංවා තිබීම විශේෂත්වයකි.

පසුගිය වසරේදී බෙල්ට් ඇන්ඩ් රෝඩ් ව්‍යාපෘතිය යටතේ චීනය සිදුකළ ආයෝජනවල තවත් විශේෂත්වයක් වන්නේ එම එක් ව්‍යාපෘතියක ආයෝජනවල සාමාන්‍යය ඩොලර් මිලියන 400ට අඩුවීමය.

එය කුඩා සහ සුහුරු ව්‍යාපෘති සඳහා යොමුවීමේ චීනයේ නව ප්‍රවණතාව පිළිබිඹු කරයි.

බෙල්ට් ඇන්ඩ් රෝඩ් ව්‍යාපෘතිය යටතේ මීට පෙර චීනය සිදුකළ දැවැන්ත ආයෝජන මගින් ශ්‍රී ලංකාව ඇතුළු ඇතැම් රටවල ණය අර්බුද ඇතිවීමද චීනයේ මෙම නව ප්‍රවණතාවට එක් හේතුවක් ලෙස සැලකෙයි.