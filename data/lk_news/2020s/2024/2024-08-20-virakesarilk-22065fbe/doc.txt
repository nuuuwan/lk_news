பிரேமலதா விஜயகாந்த்துடன் 'கோட்' படக்குழு சந்திப்பு

சென்னையில் உள்ள தேமுதிக கட்சியின் பொதுச் செயலாளரான பிரேமலதா விஜயகாந்த்தை, தமிழக வெற்றி கழகத்தின் தலைவரும், நடிகருமான விஜய் சந்தித்தார்.

சென்னையில் உள்ள மறைந்த நடிகர் விஜயகாந்தின் இல்லத்திற்கு நடிகர் விஜய் வருகை தந்தார். அங்குள்ள விஜயகாந்தின் உருவப்படத்திற்கு மலர் தூவி மரியாதை செலுத்தினார்.

இதனைத் தொடர்ந்து பிரேமலதாவிடம், 'கோட்' படத்தில் செயற்கை நுண்ணறிவு தொழில்நுட்பத்தின் உதவியுடன் மறைந்த நடிகர் கேப்டன் விஜயகாந்த்தை பயன்படுத்த அனுமதி அளித்ததற்காக நன்றி தெரிவித்தார். இந்நிகழ்வில் திரைப்பட இயக்குநர் வெங்கட் பிரபு , தயாரிப்பாளர் அர்ச்சனா கல்பாத்தி, விஜயகாந்தின் வாரிசுகள் உள்ளிட்டோரும் உடனிருந்தனர்.

விரைவில் தமிழக வெற்றிக் கழகம் எனும் அரசியல் கட்சியின் கொடி மற்றும்  மாநாட்டை நடத்த திட்டமிட்டு இருக்கும் விஜய்- தேசிய முற்போக்கு திராவிட கழகத்தின் பொதுச் செயலாளரான பிரேமலதாவை சந்தித்திருப்பது திரையுலகில் மட்டுமல்ல அரசியல் உலகிலும் கவனத்தை ஈர்த்திருக்கிறது.

இதனிடையே 'கோட்' படத்தில் செயற்கை நுண்ணறிவு தொழில்நுட்பத்துடன் கேப்டன் விஜயகாந்த் இரண்டு நிமிடம் வரை தோன்றுகிறார் என்பதால் அவரது ரசிகர்களும், தேமுதிக தொண்டர்களும் உற்சாகமடைந்திருக்கிறார்கள் என்பது குறிப்பிடத்தக்கது.