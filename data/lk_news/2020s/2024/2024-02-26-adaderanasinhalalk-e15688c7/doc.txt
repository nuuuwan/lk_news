දකුණේ තවත් වෙඩිල්ලක් - ජීවිතයක් අහිමිවෙයි

ඇල්පිටිය, කරුඳුගහහැතැක්ම ප්‍රදේශයේ නිවසකට යතුරුපැදියකින් පැමිණි නාඳුනන තුවක්කුකරුවන් දෙදෙනෙකු අද (26) පෙරවරුවේ සිදුකළ වෙඩි තැබීමකින් පුද්ගලයෙකු ජීවිතක්ෂයට පත්විය.

වෙඩිවැදීමෙන් ජීවිතක්ෂයට පත්ව ඇත්තේ, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ භාණ්ඩාගාරිකවරයා බව පොලීසිය පැවසීය.

ඇල්පිටිය - කුරුඳුගහහැතැක්ම, පතිරාජ වත්ත ප්‍රදේශයේ නිවසක එම වෙඩිතැබීම අද පෙරවරු 7.35ට පමණ සිදුකර තිබුණි.

යතුරුපැදියකින් පැමිණි නාඳුනන තුවක්කුකරුවන් දෙදෙනෙකු මෙම නිවසට ඇතුළු වී පිස්තෝල අවියකින් සිදුකළ වෙඩිතැබීමෙන්  මරණයට පත්ව තිබුණේ 51 හැවිරිදි තිදරු පියෙකි.

ඔහු, කරන්දෙණිය මහජන සෞඛ්‍ය පරීක්ෂක කාර්යාලයේ පරිපාලන මහජන සෞඛ්‍ය පරීක්ෂක ඩබ්ලිව්.ඩී. රොෂාන් කුමාර නම් නිලධාරියෙකි.

ඝාතනය ට ලක්වූ මහජන සෞඛ්‍ය පරීක්ෂකවරයා ඇල්පිටිය, අම්බලන්ගොඩ සහ කරන්දෙණිය යන සෞඛ්‍ය පරීක්ෂක කාර්යාලවලට අනුයුක්තව සේවය කරමින් සිටියේය.

අප වාර්තාකරු පැවසුවේ, මෙම නිලධාරීයා ආහාර සෞඛ්‍ය පිළිබඳ වෘත්තිය දේශකයෙකු ලෙසද සිය සේවය කරමින් සිට ඇති බවයි.

කෙසේවෙතත් වෙඩිතැබීමට හේතුව හෝ වෙඩික්කරුවන් සම්බන්ධයෙන් මෙතෙක් නිශ්චිත තොරතුරු වාර්තාවී නොමැති අතර සැකකරුවන් හඳුනාගැනීම සඳහා ඇල්පිටිය පොලිසිය විමර්ශන ආරම්භ කර තිබේ.