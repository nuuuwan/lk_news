රූපලාවණ්‍යාගාරයේ උඩ තට්ටුවේ සූදුපොළක්

අලුත්ගම නගරයේ සුඛෝපභෝගී නිවසක පවත්වාගෙන ගිය සූදුපොළක් වටලා කාන්තාවන් 8ක් සහ පිරිමි පුද්ගලයෙකු පොලීසිය විසින් අත්අඩංගුවට ගෙන තිබේ.

මෙලෙස අත්අඩංගුවට ගෙන ඇත්තේ කොස්ගොඩ, බලපිටිය, අලුත්ගම, කළුතර, බේරුවල, බෙන්තර, අහුන්ගල්ල යන ප්‍රදේශවල සිට පැමිණ සූදු ක්‍රීඩාවේ නිරතවෙමින් සිටි කාන්තාවන් පිරිසකි.

අලුත්ගම නගරයේ සතිපොළ පිහිටි භූමිය ආසන්නයේ සුඛෝපභෝගී දෙමහල් නිවසක ඉහළ මාලයේ මෙම සූදුපොළ පවත්වාගෙන ගොස් තිබුණි.

එම  සුඛෝපභෝගී දෙමහල් නිවසේ පහත මාලයේ රූපලාවණ්‍යාගාරයක් පවත්වාගෙන යන මුවාවෙන් මෙම සූදුපොළ පවත්වාගෙන ගොස් ඇති බවට තොරතුරු අනාවරණය වී තිබේ.

අලුත්ගම පොලීසිය විසින් උපාය දූතිකාවක් යොදවා සූක්ෂම ලෙස සිදුකළ සොයාබැලීමකින් අනතුරුව මෙම කාන්තාවන් පිරිස සහ සැකකරු අත්අඩංගුවට ගෙන තිබේ.

එහිදී සූදුක්‍රීඩාවේ නිරතවෙමින් සිටි මුදල් ද පොලීසිය සිය භාරයට ගෙන තිබුණි.

සැකකාරියන් පිරිස සහ සැකකරු කළුතර මහෙස්ත්‍රාත් අධිකරණය වෙත ඉදිරිපත් කිරීමට නියමිත අතර අලුත්ගම පොලීසිය වැඩිදුර පරීක්ෂණ සිදුකරයි.