தேசிய முக்கியத்துவம் கருதியே ரணில் விக்ரமசிங்கவுக்கு ஆதரவளிக்க தீர்மானித்தேன் - நிஷாந்த ஸ்ரீ வர்ணசிங்க

ஜாதிக்க ஹெல உறுமய தலைமை எந்த தீர்மானம் எடுத்தாலும் தேசிய தேவை கருதி ரணில் விக்ரமசிங்கவுக்கு ஆதரவளிக்க தீர்மானித்தேன். வெற்றிபெறுவது எந்த பக்கமாக இருந்தாலும் சரியான பக்கத்தையே நான் தெரிவு செய்தேன் என ஐக்கிய தேசிய கட்சியில் புதிதாக இணைந்துகொண்ட ஜாதிக்க ஹெல உறுமயவின் முன்னாள் பிரதித் தலைவர் நிஷாந்த ஸ்ரீ வர்ணசிங்க தெரிவித்தார்.

ஐக்கிய தேசிய கட்சி தலைமையகமான சிறிகொத்தவில் ஞாயிறுக்கிழமை (18) இடம்பெற்ற செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு குறிப்பிட்டார்.

கோத்தாபய ராஜபக்ஷ் ஜனாதிபதி பதவியை துறந்தபோது, ரணில் விக்ரமசிங்க பாராளுமன்றத்தில் ஒரு ஆசனத்தை மாத்திரம் வைத்துக்கொண்டு, அந்த பொறுப்பை ஏற்றுக்கொண்டு, நாட்டை ஸ்திர நிலைக்கு கொண்டுவந்துள்ளார். இக்கட்டான நிலையில் நாட்டை பொறுப்பேற்று ஸ்திர நிலைக்கு கொண்டுவர அவர் எடுத்த நடவடிக்கையை நாங்கள் பார்த்தோம்.

அவர் திறமையானவர், அவரால் முடியும் என்ற நம்பிக்கை எனக்கு ஏற்பட்டது. அதனால் நாட்டை முன்னுக்கு கொண்டுசெல்ல அவர் எடுத்த நடவடிக்கைகளுக்கு நான் ஆரம்பத்தில் இருந்து பாராட்டி வந்தேன். ரணில் விக்ரமசிங்கவின் ஒரு சில தீர்மானங்கள் குறித்து நான் அந்த சந்தர்ப்பங்களில் எதிர்வு கூறிய பல விடயங்கள் அவ்வாறே இடம்பெற்றிருக்கின்றன.

ரணில் விக்ரமசிங்கவின் திறமையும் ஆளுமையுமே இந்த நாட்டை இந்தளவு தூரத்துக்கு முன்னேற்றிச்செல்ல முடியுமாகி இருக்கிறது. அதனால், நான் இருந்த ஜாதிக்க ஹெல உறுமய கட்சி தலைமை எந்த தீர்மானம் எடுத்தாலும் ரணில் விக்ரமசிங்கவுக்கு ஆதரவளிக்க நான் தீர்மானித்து, தற்போது ஐக்கிய தேசிய கட்சி உறுப்புரிமையையும் பெற்றுக்கொண்டேன்.

ஜாதிக்க ஹெல உறுமய எப்போதும் தேசியவாத கொள்கையுடனே இருந்தது. தேசிய தேவைகளின் அடிப்படையிலேயே ஜாதிக்க ஹெல உறுமய எப்போதும் தீர்மானம் மேற்கொண்டுள்ளது. அதன் பிரகாரம் நாடு பொருளாதார ரீதியில் வீழ்ச்சியடைந்திருக்கும்போது, அதனை கட்டியெழுப்ப ஆதரவளிப்பது தேசிய முக்கியத்துவமான நடவடிக்கையாகவே நான் பார்க்கிறேன்.

தேர்தலில் எந்த பக்கம் வெற்றிபெறும் என பார்த்து நான் தீர்மானம் மேற்கொள்ளவில்லை. வெற்றிபெறுவது எந்த பக்கமாக இருந்தாலும் சரியான பக்கத்தையே நான் தெரிவு செய்தேன்.

அதேபோன்று நாட்டு மக்களும் தற்போது சரியான பக்கத்தையே தெரிவு செய்துகொண்டிருக்கிறார்கள். அதனை தேர்தல் முடிவுகளின்போது கண்டுகொள்ள முடியும் என்றார்.