සුබ ආරංචිය එනවාට බය අය ඇමති මනූෂ හෙළි කරයි

රටට ජනතාවට ආදරේ නොකර අය, රටට සුබ ආරංචියක් එනවාට බිය වී තිබෙන බවත්, රටට සුබ ආරංචියක් එන බව දැනගත් ඔවුන් භූමිතෙල් ගෑවුණ ගැරඩි වගේ හතර අතේ දිවීමට පටන් ගෙන ඇති බවත් කම්කරු හා විදේශ රැකියා අමාත්‍ය මනුෂ නානායක්කාර මහතා පැවසීය.

ශ්‍රී ලංකා විදේශ සේවා නියුක්ති කාර්යාංශයේ මොනරාගල දිස්ත්‍රික් කාර්යාලය විවෘත කිරීමේ අවස්ථාවට එක්වෙමින් අමාත්‍යවරයා මේ බව පැවසුවේය.

"මේ රටට වින කරන, කවදාවත් මේ රට ගොඩ ගන්න ඉඩ දෙන්නේ නැති, මේ ර්ටේ මිනිස්සුන්ට ආදරය කරන්නේ නැති, ජනතාව පෝලිම්වල මැරෙනවාට කැමැති, බෙහෙත් නැතිව මැරෙනවාට කැමැති, පාසල් වහලා තියෙනවාට කැමැති, විදුලිය, කිරිපිටි නැතිවෙනවාට කැමැති අය රටට සල්ලි එවන්න එපා කිව්වා. කවුරුවත් නෙමෙයි ජනතා විමුක්ති පෙරමුණ තමයි මෙහෙම කිව්වේ.

ඒත් විදේශ ගත ශ්‍රමිකයින් පසුගිය ඩසර දෙක තුළදී ඇමරිකානු ඩොලර් බිලියන 12ක විතර මුදලක් මේ රටට එවලා තියෙනවා. රටට නැවත හුස්මගන්න පුලුවන් වාතාවරණයක් ඇති කරන්න, ජනාධිපතිතුමාගේ වැඩපිළිවෙලට ශක්තියක් වුනේ විදේශ ගත ශ්‍රමිකයින්, බලපත්‍රලාභීන් හා විදේශ සේවා නියුක්ති කාර්යාංශයයි.

තෙල් නැති, ගෑස් නැතිව තිබුණ රට කෙමෙන් කෙමෙන් ගොඩ එනවා. දේශපාලන ක්ෂේත්‍රයේ ඉන්න සමහර අය රට ගොඩ එනවාට කැමැති නෑ. අද රට පුරාම සුබ ආරංචියක් කියලා පෝස්ටර් ගහලා තිබුණා. සමාජ මාධ්‍යවල ගොඩක් අයගේ ඉත්තෑවෝ දුවනවා මන් දැක්කා. ගැරඩින්ට භූමිතෙල් ගැහුවා වගේ වෙලා. මේ ගැන කියන්න මට වචනත් නෑ. කලබල වෙලා. සුබ ආරංචියක් එනවාට මේ අය බයයි. රටට සුබ ආරංචියක් එනකොට අපිට ගොඩ යන්න බැරිවේවිද කියලා තමයි ඒ අය හිතන්නේ. මිනිස්සු අමාරුවේ වැටෙන එක නතරවේවිද කියලා බය වෙලා ගැරඩින්ට භූමිතෙල් ගැහුවා වගේ හතර අතේ දුවන්න අරගෙන තියෙනවා. රටේ මිනිස්සුන්ට ආදරේ නම්, ර්ටේ ජනතාවට ආදරේ නායකයෙක් නම්, රටට සුබ ආරංචියක් එන විට හැමෝම සතුටුවෙන්න ඕන. රටට අසුබ ආරංචිවෙනකම් බලාගෙන හිටපු අයට නම් ඉදිරියේදී අසුබ ආරංචි තමයි එන්නේ.

රනිල් වික්‍රමසිංහ ජනාධිපතිතුමා මේ රටට ආදරේ අයෙක් විදියට, මේ අභියෝගය භාරගත්තා. ර්ටේ මිනිස්සුන්ට ආදරේ නොකරන, තමන්ගේ තනතුරට විතරක් ආදරේ නායකයා එදා අගමැතිකම භාරගන්න කිව්වාම භාරගත්තේ නෑ. රට වටේ කයිය ගහගෙන යන කයිය නායකයාත් එහෙමයි. භාරගන්න කිව්වාම තමන්ගේ තනතුර ගැන විතරක් හිතුවා. රටේ ජනතාවට ආදරරේ කරන රනිල් වික්‍රමසිංහ මැතිතුමා එදා අගමැතිධූරය භාරගත්තේ රටේ ජනතාවට ආදරේ නිසා. අද රට හරි තැනට,යළි නොවැටෙන රටක් බවට පත් කිරීම ගැන එතුමාට රටක්, ජාතියක් ලෙස කෘතඥ විය යුතුයි."