ඉන්දීය විදෙස් ඇමති කොළඹට එද්දී ඉන්දීය යුද නැවක් ත්‍රිකුණාමලයට

ඉන්දීය නාවික හමුදාවට අයත් INS ‘KAMORTA’ නෞකාව නිල සංචාරයක් සඳහා අද දින (2024 ජුනි 20) උදෑසන ත්‍රිකුණාමලය වරායට පැමිණි අතර, ශ්‍රී ලංකා නාවික හමුදාව විසින් එම නෞකාව නාවික හමුදා සම්ප්‍රදායානුකුලව පිළිගැනීමට කටයුතු කෙරිණි.

මෙලෙස ත්‍රිකුණාමලය වරායට පැමිණි INS ‘KAMORTA’ නෞකාව දිගින් මීටර් 109.2 ක් හා නැව් මුළුව 390 ක ගෙන් සමත්විත වන අතර, නෞකාවේ අණදෙන නිලධාරී ලෙස කපිතාන් Shiraz Huzain Azad කටයුතු කරනු ලබයි.

‘INS ‘KAMORTA’ නෞකාවේ අණදෙන නිලධාරී කපිතාන් Shiraz Huzain Azad සහ නැගෙනහිර නාවික විධානයේ ආඥාපති රියර් අද්මිරාල් කාංචන බානගොඩ අතර නිල හමුවක් අද දින (2024 ජුනි 20) නැගෙනහිර නාවික විධාන මූලස්ථානයේදී පැවැත්වුනු අතර, නෞකාව මෙරට රැඳී සිටින කාලසීමාව තුල එහි නැව් මුළුව දිවයිනේ වැදගත් ස්ථාන නැරඹීම සඳහා ප්‍රදේශ කිහිපයක සංචාරය කිරීමටද නියමිතව ඇත.

එමෙන්ම, ‘INS ‘KAMORTA’ නෞකාවේ මෙහෙයුම් ක්‍රියාකාරීත්වය නිරීක්ෂණය කිරීම සඳහා පාසල් සිසුන් හට අවස්ථාව හිමි වන අතර, ජාත්‍යන්තර යෝගා දිනය වෙනුවෙන් සම්බන්ධීකරණ වැඩසටහනක් පැවැත්වීමට සහ වෙරළ පිරිසිදු කිරීමේ වැඩසටහනක් පැවැත්වීමටද නියමිතව ඇත.

තවද, ‘INS ‘KAMORTA’ නෞකාව නිල සංචාරය අවසන් කරමින් 2024 ජුනි මස 23 වන දින දිවයිනෙන් පිටත්ව යාමට නියමිතව ඇති අතර, එහිදී ශ්‍රී ලංකා නාවික හමුදා නෞකාවක් සමඟ නැගෙනහිර නාවික විධානයට අයත් මුහුදු තීරයේදී නාවික අභ්‍යාසයක (PASSEX) නිරත වීමටද නියමිතව ඇත.

මේ අතර ඉන්දීය විදේශ අමාත්‍ය එස්. ජයශංකර් මහතාද නිල සංචාරයක් සඳහා අද කොළඹට පැමිණියේය.