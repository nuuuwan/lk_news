தீர்மானங்களை எடுக்கும் சகல மட்டங்களிலும் பெண்களை இணைப்பதற்கு அழைப்பு

அபிலாசைகளுக்கும் யதார்த்தத்துக்கும், சொல்லுக்கும் செயலுக்கும், சட்டங்களுக்கும் அவற்றின் நடைமுறைப்படுத்தலுக்கும் இடையில் உள்ள வெளி இலங்கையில் ஒரு முக்கிய பிரச்சினை. பாலின உறவுகளும் இதற்கு விதிவிலக்கு இல்லை.

தேசிய சமாதானப் பேரவையினால் ஏற்பாடு செய்யப்பட்டிருந்த ' சமூக ஈடுபாடு, கற்றல் மற்றும் ஆதரித்தல் ஊடாக பெண்களை உள்வாங்குவதற்கான முயற்சிகள் ' ( The Women Organised for Inclusion through Community Engagement, Learning and Advocacy Symposium -- WOICE ) தொடர்பிலான கருத்தரங்கு நாட்டின் ஏழு மாவடடங்களில் இரு்து 120 க்கும் அதிகமான பெண் தலைவர்களையும் செயற்பாட்டாளர்களையும் ஒரு அரங்கில் ஒன்றிணைத்தது. குடிமக்களுக்கு சட்டங்களைப் பற்றியும் அவற்றை அரசாங்கம் நடைமுறைப்படுத்துவது குறித்தும் அறிவு இல்லை என்ற அவதானிப்பு இந்த கருத்தரங்கில்  முக்கியமாக முன்வைக்கப்பட்டது.

இந்த நிகழ்வில் உரையாற்றியவர்களில் ஒருவரான பாராளுமன்ற உறுப்பினர் சுதர்ஷினி பெர்னாண்டோபுள்ளே ஒவ்வொரு வாக்காளருக்கும் எதிர்வரும் தேர்தல்களில் வழங்கப்படும் மூன்று விருப்புவாக்குகளில் குறைந்தபட்சம் ஒரு வாக்காவது பெண் வேட்பாளருக்கு அளிக்கப்படுவதை உறுதிசெய்வதற்கு விருப்புரிமை வாக்குமுறையைப் பயன்படுத்தமுடியும்  என்று வலியுறுத்தினார்.

பாராளுமன்ற உறுப்பினர் தலதா அத்துக்கோரள தனதுரையில் பாராளுமன்றத்தில் ஒரு சிலர் விதிவிலக்காக பெண் பாராளுமன்ற உறுப்பினர்கள் மனித உரிமைகள் குறிப்பாக பெண்களின் உரிமைகள் தொடர்பான விடயங்களில் ஒன்றிணைந்து நிற்பதை சுட்டிக்காட்டினார்.

பெண்களுக்கு எதிரான வன்முறைக்கு எதிரான தொடர்பான ஐக்கிய நாடுகள் முன்னாள் அறிக்கையாளர் கலாநிதி ராதிகா குமாரசுவாமி சோமாலி உதாரணத்தை விளக்கிக்கூறுகையில் அந்த நாட்டில் ஐந்து பழங்குடி இனங்கள் ஒன்றுடன் ஒன்று சண்டையிட்டு கொலைகளைச் செய்துகொண்டிருந்தன என்றும் ஆறாவது இனமாக அமைந்த சோமாலி பெண்கள் இயக்கம் ஒன்றை ஆரம்பித்து  பாராளுமன்றத்தில் 12 சதவீத கோட்டாவை தங்களுக்கு உறுதிசெய்து கொண்டனர் என்று குறிப்பிடடார்.

நிகழ்வில் பங்கேற்ற தேசியமட்ட அரசியல் பிரதிநிதிகளிடம்  சமூகத்தலைவிகள் அறிக்கையொன்றைக் கையளித்தனர். அந்த அறிக்கை 'வொய்ஸ் ' தலைவிகள் ஏழு மாவட்டங்களிலும் முன்னெடுத்த திட்டங்கள் குறித்தும் கலந்துரையாடல்கள்  மூலமாக தங்களால் வெளிக்கொணரப்பட்ட பிரச்சினைகள், பெண்களுக்கு மாத்திரமல்ல முழுச்சமூகமும் எதிர்நோக்குவதாக அடையாளம் காணப்பட்ட பிரச்சினைகளுக்கு தீர்வுகாண்பதற்கு முன்வைக்கப்பட்ட விதப்புரைகள் குறித்தும் விளக்கமளிக்கப்பட்டிருந்தது.

இலங்கையின் வாக்காளர்களில் 56 சதவீதத்துக்கும் அதிகமானவர்கள் பெண்களாக இருக்கின்றபோதிலும் , தெரிவுசெய்யப்பட்ட பாராளுமன்ற உறுப்பினர்களில் ஆறு  சதவீதமானவர்கள் மாத்திரமே பெண்களாக இருக்கிறார்கள். உள்ளூராட்சி மட்டத்தில் பெண்களுக்கு 25 சதவீத பிரதிநிதித்துவத்தை உறுதிப்படுத்துவதற்கு 2018 உள்ளூராட்சி தேர்தலின்போது நடைமுறைப்படுத்தப்பட்ட சட்டம் உள்ளூராட்சி தேர்தலை அரசாங்கம் உரிய நேரத்தில் நடத்தத்தவறியதனால் கடந்த ஒரு வருடகாலமாக பயனில்லாமல் கிடக்கிறது.

நிலைபேறான தீர்வுகளைக் காண்பதற்கு முயற்சிகள் முன்னெடுக்கப்படுகின்ற இன்றைய காலப்பகுதியில் பெண்களை உள்வாங்க வேண்டியதன் முக்கியத்துவத்தை இலங்கைக்கான அமெரிக்கத் தூதுவர் ஜூலி ஷங் தனதுரையில் வலியுறுத்தினார். சமூகத்தின் சகல தரப்புகளினதும் நல்வாழ்வை உறுதிப்படுத்தக்கூடியதாக சகலரையும் அரவணைக்கும் ஜனநாயகத்தின் முக்கியமான ஒரு கூறாக பெண்களை உள்வாங்கவேண்டும் என்றும் அவர் கூறினார்.

ஜனாதிபதி ரணில் விக்கிரமசிங்க அண்மையில் வெளியிட்ட விபரங்களின்படி  நாட்டின் பொருளாதார மாற்றத்தை உறுதிப்படுத்த கடந்த 14 மாதங்களில் 42 சட்டங்கள் பாராளுமன்றத்தில் நிறைவேற்றப்பட்டிருக்கின்றன. மேலும் 62 சட்டங்கள் கொண்டுவரப்படவிருக்கின்றன.  அவற்றில் இரு சட்டமூலங்கள்  தேசிய பெண்கள் ஆணைக்குழுவை அமைப்பது உட்பட பெண்களின் உரிமைகளுடன் தொடர்புைடையவை.

நிறைவேற்றப்படுகின்ற சட்டங்கள் முறையாக நடைமுறைப்படுத்தப்படுவதை உறுதிசெய்வதற்கு அவசியமான நடவடிக்கைகளை  எடுக்கவேண்டும் என்று  தேசிய சமாதானப் பேரவை அரசாங்கத்தை வலியுறுத்திக்கேட்டுக்கொள்கிறது.

இலங்கையில் பெண்களின் கல்விமட்டம் உயர்வானதாக இருக்கின்றபோதிலும், 2023 ஆகஸ்ட் அளவில் பாராளுமன்றங்கள் சங்கத்தின் பெண்கள் பிரதிநிதித்துவ தரவரிசையில் 187 நாடுகளில் இலங்கை 180 வது  இடத்தில் இருப்பது  அதிர்ச்சி தருகிறது.

நிறைவேற்றப்படுகின்ற சட்டங்கள் உண்மையாக நடைமுறைப்படுத்தப்படுவதை உறுதிசெய்வதற்கு தேசிய மட்டத்தில் தீர்மானங்களை எடுக்கும் செயன்முறைகளில் பெண்களின் பங்கேற்பு உச்ச முக்கியத்துவம் வாய்ந்ததாகும்.

அடுத்த பாராளுமன்றத்தில் பெண்களினதும் ஏனைய விளிம்புநிலைக் குழுக்களினதும் போதுமான பிரதிநிதித்துவத்தை உறுதிசெய்யக்கூடியதாக வேட்பாளர்கள் தெரிவின்போது கோட்டா முறையொன்றை சுயமாகவே கடைப்பிடிக்குமாறு தேசிய சமாதானப் பேரவை சகல அரசியல் கட்சிகளையும் வேண்டிக்கொள்கிறது.