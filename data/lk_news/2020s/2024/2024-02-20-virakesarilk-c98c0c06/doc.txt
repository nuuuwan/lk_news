ஜனாதிபதி தேர்தலுக்காக பொதுஜன பெரமுன கட்சி வேட்பாளர் ஒருவரை நிறுத்துமென தான் நினைக்கவில்லை - இராஜாங்க அமைச்சர் ரஞ்சித் சியம்பலாபிட்டிய

ஜனாதிபதி தேர்தலுக்காக பொதுஜன பெரமுன கட்சி வேட்பாளர் ஒருவரை நிறுத்துமென தான் நினைக்கவில்லை யென்றும் தனி மனிதனாக பாராளுமன்றத்திலிருந்து கொண்டு பல சவால்களுக்கு மத்தியில் ஜனாதிபதி பதவியை பாரமெடுத்தார் என்வும் நிதி இராஜாங்க அமைச்சர் ரஞ்சித் சியம்பலாபிட்டிய கண்டியில் தெரிவித்துள்ளார்.

கண்டியில் ஞாயிற்றுக்கிழமை (18) ஊடகங்களுக்குக் கருத்து தெரிவிக்கும் போதே இராஜாங்க அமைச்சர்  சியம்பலாபிட்டிய இவ்வாறு தெரிவித்தார்.

அங்கு தொடர்ந்துரையாற்றிய அமைச்சர், நாட்டின் ஜனாதிபதி பதவியை யாரிடம் ஒப்படைக்க வேண்டும் என்ற விடயம் இந்த நாட்டில் உள்ள ஒரு சிறு குழந்தைக்கும் புரியும்

ஏற்றுக்கொள்ளப்பட்ட சவாலை வெற்றிகரமாக எதிர்கொண்டு நாட்டை எவ்வாறு கட்டியெழுப்புவது என்பதைச் செயலில் நிரூபித்துக்காட்டிய தற்போதைய ஜனாதிபதி ரணில் விக்கிரமசிங்க ஜனாதிபதித் தேர்தலில் போட்டியிட்டால் நிச்சயம் அவருக்கு ஆதரவு கிடைக்கும் என உறுதியளித்திருந்தார்.

நாட்டை வெறுமனேயே  தாரை வார்ப்பதற்கோ அல்லது ஒரு ஸ்தீரமற்ற  நிலைமைக்கு நாட்டை பகிர்ந்தளிக்கவோ உள்ள சகுனம் இதுவல்ல  என்றும், சர்வதேச சமூகத்தை எதிர்கொள்ளக்கூடிய கல்வியறிவு மற்றும் அனுபவம் வாய்ந்த தலைவராக.  ரணில் விக்கிரமசிங்க முன்னிலையில் உள்ளார் எனவும் தெரிவித்துள்ளார்.

ஸ்ரீலங்கா பொதுஜன பெரமுன ஜனாதிபதித் தேர்தலில் வேட்பாளர் ஒருவரை முன்வைக்கப்படும் என்பதில் எனக்கு இதுவரை உறுதியில்லை எனத் தெரிவித்த அமைச்சர்,  ரணில் விக்கிரசிங்க பாராளுமன்றத்தில் தனி நபராக இருந்து பல சவால்களுக்கு மத்தியில் ஜனாதிபதியாகப் பதவியேற்றார் என்பதை எவரும் மறுக்க முடியாது.

ஜனாதிபதி வேட்பாளர்களாகத் திறமையான வேட்பாளர்கள் அதிகம் இருப்பதாகவும், இந்த பெயர்களை எல்லாம் வரிசைப்படுத்தி புள்ளிகளை வழங்கினால், தற்போதைய ஜனாதிபதி ரணில் விக்கிரமசிங்க அதிக புள்ளிகளைப் பெறுவார் என வலியுறுத்தினார்.