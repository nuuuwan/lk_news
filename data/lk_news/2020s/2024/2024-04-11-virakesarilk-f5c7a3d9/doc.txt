கட்டுநாயக்க விமான நிலையத்திலிருந்து சட்டவிரோதமான முறையில் பொருட்களை வெளியே கொண்டுசெல்ல முயற்சித்த மூவர் கைது!

இலங்கைக்கு இறக்குமதி செய்யப்பட்டு சுங்க வரி செலுத்தாமல் கட்டுநாயக்க விமான நிலையத்திலிருந்து சட்டவிரோதமான முறையில் பொருட்களை வெளியே கொண்டுசெல்ல முயற்சித்த மூன்று வர்த்தகர்கள் குற்றப் புலனாய்வு திணைக்கள அதிகாரிகள் குழுவினரால் வியாழக்கிழமை (11) மதியம் கைது செய்யப்பட்டுள்ளனர்.

வெளிநாட்டில் தயாரிக்கப்பட்ட விஸ்கி, சிகரெட்டுகள், ஆப்பிள் ஸ்மார்ட் போன்கள், தொலைபேசி பாகங்கள், ஆப்பிள் ஸ்மார்ட் கைக்கடிகாரங்கள், ஆப்பிள் ஐபேட்கள் மற்றும் பல மின்னணு சாதனங்கள் சுமார் இரண்டு மில்லியன் ரூபா பெறுமதியான பொருட்களுடன் குறித்த மூவரும் கைது செய்யப்பட்டுள்ளனர்.

மினுவாங்கொட, மஸ்கெலியா மற்றும் கொழும்பு 13 பிரதேசங்களில் வசிக்கும் மூன்று வர்த்தகர்களினால் இந்த பொருட்கள் இலங்கைக்கு கொண்டு வரப்பட்டுள்ளன.

கைப்பற்றப்பட்ட பொருட்களும் அவற்றை சட்டவிரோதமாக இலங்கைக்கு கொண்டு வந்த மூன்று வர்த்தகர்களும் மேலதிக விசாரணைகளுக்காக கட்டுநாயக்க விமான நிலைய சுங்க அதிகாரிகளிடம் ஒப்படைக்கப்பட்டுள்ளனர்.