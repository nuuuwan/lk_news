மோசடிக் குற்றச்சாட்டில்  விஹாராதிபதிக்கு விளக்கமறியல்!

குளியாப்பிட்டியில் தேங்காய் எண்ணெய் வியாபாரி ஒருவரிடம் தேங்காய் எண்ணெய்யைப் பெற்று மோசடி செய்ததாக கூறப்படும் மாளிகாவத்தை ஸ்ரீ போதிராஜாராம விஹாரையின் விஹாராதிபதி ஊவத்தென்ன சுமன தேரரை விளக்கமறியலில் வைக்குமாறு  குளியாப்பிட்டி நீதிவான் நீதிமன்றம் இன்று வியாழக்கிழமை (21) உத்தரவிட்டுள்ளது.

பாதிக்கப்பட்ட வர்த்தகர் செய்த முறைப்பாட்டின் அடிப்படையில்  குளியாப்பிட்டிய விசேட குற்றப் புலனாய்வுப் பிரிவினரால் கைது செய்யப்பட்டு நீதிமன்றத்தில் ஆஜர்படுத்தப்பட்ட பின்னர் விளக்கமறியலில் வைக்கப்பட்டுள்ளார்.

முறைப்பாடு செய்த வர்த்தகரிடம் இருந்து பத்து மில்லியன் ரூபா பெறுமதியான தேங்காய் எண்ணெயைப் பெற்றுக் கொண்டு மோசடி செய்தமைக்கு எதிராகவே இந்த முறைப்பாடு பதிவு செய்யப்பட்டுள்ளது.