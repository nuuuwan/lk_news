’22 இற்கு கருத்துக்கணிப்பை நடத்தவேண்டும்’

அமைச்சரவையினால் அங்கீகரிக்கப்பட்டுள்ள 22 ஆவது அரசியலமைப்பு திருத்தச் சட்டமூலம் பாராளுமன்றத்தில் மூன்றில் இரண்டு பெரும்பான்மையினால் நிறைவேற்றப்பட்டாலும் மக்கள் கருத்துக்கணிப்பை நடத்த வேண்டுமென தேர்தல்கள் ஆணைக்குழுவிற்கு ஆலோசனை வழங்க வேண்டிய சூழ்நிலை ஜனாதிபதிக்கு உருவாகுமென சட்டத்தரணிகள் ஒன்றிணைவு தெரிவித்துள்ளது.

அந்த சட்டமூலம் நிறைவேற்றப்பட்டு 30 நாட்களுக்குள் மக்கள் கருத்துக்கணிப்பை நடத்த வேண்டிய சூழ்நிலை உருவாகுமென அந்த அமைப்பு  வெளியிட்டுள்ள அறிக்கையில் தெரிவிக்கப்பட்டுள்ளது.

இதனூடாக 2 தேர்தல்களை நடத்த வேண்டிய சுமை இலங்கைக்கு ஏற்படுவதுடன், அது நெருக்கடியான நிலையை தோற்றுவிக்குமென சட்டத்தரணிகள் ஒன்றிணைவு எச்சரித்துள்ளது.

மக்கள் கருத்துக்கணிப்பை நடத்துவதற்கு மாத்திரம் பல பில்லியன் ரூபாவை செலவிட நேரிடும் என சுட்டிக்காட்டிய சட்டத்தரணிகள் ஒன்றிணைவு, உள்ளூராட்சி மன்ற தேர்தலை நடத்துவதற்கு போதுமான நிதி இல்லையென இலங்கை அரசாங்கம் பல தடவைகள் அறிவித்துள்ளதாக குறிப்பிட்டுள்ளது. இந்த சந்தர்ப்பத்தில் பாராளுமன்றம் அல்லது ஜனாதிபதியின் பதவிக்காலம் தொடர்பில் வரையறுக்க வேண்டிய அவசர தேவை ஏற்படவில்லை என அந்த அமைப்பு வெளியிட்டுள்ள அறிக்கையில் குறிப்பிடப்பட்டுள்ளது.

முன்வைக்கப்பட்டுள்ள அரசியலமைப்பு திருத்தம், தேர்தல் முறையை மேலும் நெருக்கடிக்கு கொண்டுசெல்வதற்கான முயற்சியாகும் என அந்த அறிக்கையில் மேலும் சுட்டிக்காட்டப்பட்டுள்ளது. ஜனாதிபதி தேர்தலின் பின்னர் பாராளுமன்ற தேர்தலும் நடத்தப்பட வேண்டுமென  அந்த அறிக்கையில் வலியுறுத்தப்பட்டுள்ளது.

இலங்கை அரசாங்கத்தினால் முன்வைக்கப்பட்டுள்ள அரசியலமைப்பு திருத்தச் சட்டமூலத்தை சட்டத்தரணிகள் ஒன்றிணைவு நிராகரிப்பதுடன், அது இந்த நாட்டின் தேர்தல் முறையை சீர்குலைக்கும் முயற்சியெனவும் சுட்டிக்காட்டியுள்ளது.

அனைத்து ஜனநாயக சக்திகளும் இந்த தவறான முயற்சிகளுக்கு எதிராக ஒன்றிணையுமென எதிர்பார்ப்பதாக சட்டத்தரணிகள் ஒன்றிணைவு நம்பிக்கை வெளியிட்டுள்ளது.

பத்துக்கும் அதிகமான ஜனாதிபதி சட்டத்தரணிகள், பேராசிரியர்கள் உள்ளிட்ட ஏராளமான சட்டத்தரணிகள் ஒன்றிணைந்து இந்த அறிக்கையை வெளியிட்டுள்ளனர்.