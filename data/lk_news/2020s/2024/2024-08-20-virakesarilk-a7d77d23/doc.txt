பௌத்த மதத்தை பின்னணியாக கொண்ட படம் தான் தங்கலான்- எழுத்தாளர் தமிழ் பிரபா பெருமிதம்

சீயான் விக்ரம் நடிப்பில் தயாராகி கடந்த ஓகஸ்ட் 15 ஆம் திகதியன்று உலகம் முழுவதும் ஆயிரத்திற்கும் மேற்பட்ட திரைகளில் வெளியாகி, மக்களின் பேராதரவை பெற்று, தொடர்ந்து வெற்றி நடை போட்டுக் கொண்டிருக்கும் திரைப்படம் 'தங்கலான்'. பா ரஞ்சித் இயக்கத்தில் ஸ்டுடியோ கிரீன் நிறுவனத்தின் தயாரிப்பில் தமிழ் மற்றும் தெலுங்கு மொழியில் வெளியான இந்த திரைப்படம்  இதுவரை இந்திய மதிப்பில் 68 கோடி ரூபாயை வசூலித்திருப்பதாக தெரிவிக்கப்பட்டிருக்கிறது.

இந்நிலையில் படத்தினை வெற்றி பெறச் செய்த ரசிகர்களுக்கும், பார்வையாளர்களுக்கும் , ஆதரவளித்த ஊடகத்தினருக்கும் நன்றி தெரிவிக்கும் வகையில் படக் குழுவினர் நன்றி தெரிவிக்கும் விழா ஒன்றினை சென்னையில் ஒருங்கிணைத்திருந்தனர். இதில் பட குழுவினர் அனைவரும் பங்கு பற்றினர்.

இந்நிகழ்வில் எழுத்தாளரும், கதாசிரியரும், உரையாடல் ஆசிரியருமான தமிழ் பிரபா பேசுகையில், '' சர்பட்டா பரம்பரை- ப்ளூ ஸ்டார் - தங்கலான்-  என தொடர்ந்து ஹாட்ரிக் வெற்றி பெற்ற படங்களில் பணியாற்றிய மகிழ்ச்சி எனக்கு இருக்கிறது. என்னை சினிமாவில் அறிமுகப்படுத்திய பா ரஞ்சித்திற்கு நன்றி.‌

நான் எழுத்தாளராக இருந்தாலும் திரைப்படத்திற்கான திரைக்கதை எழுதுவதன்  நுட்பத்தை பா. ரஞ்சித் தான் கற்றுக் கொடுத்தார். தங்கலான் படத்திற்காக நான் ஒரு பதிப்பினை எழுதும் போது அதில் தங்கலான் கிராமத்தில் கிணற்றிற்காக மண் தோண்டும் போது ஒரு புத்தர் சிலை கிடைக்கும் என எழுதியிருந்தேன். இதை அவரிடம் சொன்னபோது மிகுந்த உற்சாகம் அடைந்தார். இந்த எண்ணம் சிறப்பாக இருக்கிறது என்று பாராட்டினார்.

ஆனால் படத்தில் தங்கலானை விட காடையன் இருக்கும் போதே அந்த சிலை அங்கு இருக்கட்டும் என்றார். தங்கலான் அந்த சிலையை கண்டுபிடிக்கட்டும் என சொன்ன போது கதையின் பரிணாமமே மாறியது. திரைக்கதைக்குள் ஒரு விசயத்தை எப்படி பயன்படுத்த வேண்டும் என்ற உத்தி அவருக்கு அழகாக கைவரப் பெற்றிருக்கிறது.

பார்வையாளர்களை தன்னுடைய படத்தின் மூலம் அடுத்த கட்டத்திற்கு நகர்த்தி செல்ல வேண்டும் என்று சிந்தித்துக் கொண்டிருப்பவர் தான் பா. ரஞ்சித்.

இந்தப் படத்தின் வெற்றி மிக முக்கியமானது. ஏனெனில் இந்தப் படம் பேசிய விசயங்கள் இதில் இடம் பெற்ற வசனங்கள் குறியீடுகள் ரசிகர்களும் மக்களும் இந்த படத்தை புரிந்து கொண்டு கொண்டாடத் தொடங்கி இருக்கிறார்கள்.

ரஞ்சித்தை ஏன் 'பாத் பிரேக்கர்', 'கேம் சேஞ்சர்' என்று சொல்கிறோம் என்றால் பொதுவாகவே தமிழ் சூழலில் தமிழ் இலக்கியங்களில் புராண இதிகாசங்களில் இந்து மதத்தை மையப்படுத்தி இருப்பார்கள்.‌ எழுத்தாளர்களான புதுமைப்பித்தன்- எம் வி வெங்கட்ராமன்- ஜெயமோகன் -எஸ் ராமகிருஷ்ணன் -இவர்கள் அனைவரும் இந்து மத அடிப்படையிலான காவியத்தை உள்ளீடாக கலை மயப்படுத்தி இருப்பார்கள்.‌

ஏதேனும் ஒரு வகையில் இந்து மதத்தை தொடர்ச்சியாக பரப்பிக் கொண்டிருக்கிறார்கள். ஆனால் இது போன்றதொரு நிலை சினிமாவில் இல்லை.  மிக அரிதாக தளபதி- ராவணன் -பா. ரஞ்சித்தின் காலா ஆகிய படங்களை குறிப்பிடலாம்.‌ இந்தப் படைப்புகள் அனைத்தும் இந்து மதத்தை ஏதேனும் ஒரு வகையில் பின்னணியாக கொண்டிருந்தது.‌ ஆனால் முதல் முறையாக இந்திய சினிமாவில் பௌத்த மதத்தை பின்னணியாக கொண்ட படம்தான் தங்கலான். அந்த வகையில் தங்கலான் இந்திய சினிமாவில் தனித்துவமான படைப்பு என உறுதியாக சொல்லலாம். '' என்றார்.

விழாவில் இறுதியாக படத்தில் பணியாற்றிய நடிகர்கள், நடிகைகள் மற்றும் தொழில்நுட்ப கலைஞர்களுக்கு தயாரிப்பு நிறுவனம் சார்பில் புத்தரின் சிலையொன்று நினைவு பரிசாக வழங்கப்பட்டது.