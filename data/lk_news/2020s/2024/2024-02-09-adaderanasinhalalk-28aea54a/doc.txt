ආණමඩුවේ වෙඩිතැබීමට හේතුව හෙළිවෙයි

රිය අනතුරකට පළිගැනීමක් ලෙස පුත්තලම තට්ටෑව ප්‍රදේශයේදී ව්‍යාපාරිකයෙකුට යතුරුපැදියකින් පැමිණි පුද්ගලයින් දෙදෙනකු විසින් වෙඩිතැබීමක් සිදුකර තිබේ.

ආණමඩුව නරගයේ මෝටර් රථ අලුත්වැඩියා කරනු ලබන ස්ථානයක් පවත්වාගෙන යන ව්‍යාපරිකයෙකුට ඊයේ (08) රාත්‍රියේ යතුරුපැදියකින් පැමිණි දෙදෙනෙකු විසින් එලෙස වෙඩිතබා ඇත.

ඔහු ව්‍යාපාරික කටයුත්තක් සඳහා ගොස් නැවත නිවස බලා යතුරුපැදියකින් පැමිණෙමින් සිටියදී මෙලෙස වෙඩි ප්‍රහාරයට ලක්වී තිබේ.

පොලීසිය පැවසුවේ ආණමඩුව තට්ටෑව සුසාන භූමිය ආසන්නයේදී  ඔහුගේ යතුරුපැදිය නැවතූ පුද්ගලයින් දෙදෙනෙකු මෙම වෙඩි ප්‍රහාරය එල්ලකර ඇති බවය.

වෙඩි ප්‍රහාරයෙන් ව්‍යාපාරිකයාගේ වම් බාහුවට බරපතළ තුවාල සිදුවී ඇති අතර ඔහු තුවාලය ද සහිතව වෙඩි ප්‍රහාරයට ලක්වු වු ස්ථානයේ සිට කිලෝමීටරයක් පමණ ඉදිරියට යතුරුපැදියෙන් ගමන් කර තමා රෝහල්ගත කරන ලෙස අවට සිටි පුද්ගලයන්ගෙන් ඉල්ලා තිබේ.

මෙලෙස වෙඩි ප්‍රහාරයට ලක්වී තිබුණේ ආණමඩුව පේත්තුකුලම ප්‍රදේශයේ පදිංචි මල්ලව කුමාර නමැති 44 හැවිරිදි දෙදරු පියෙකි.

ඔහු රෝහල් කාර්යමණ්ඩලයට පවසා ඇත්තේ, තමන් අතින් සිදුවූ රිය අනතුරකින් තුවාල ලැබූ ජයරත්න නමැත්තා තමාට වෙඩි තැබූ බවය.

ඒ අනුව අදාළ පුද්ගලයා සම්බන්ධයෙන් විමර්ශන සිදුකළ පොලීසිය අනාවරණ කරගෙන ඇත්තේ, පසුගිය වසරේ සැප්තැම්බර් මාසයේදී මෙම ව්‍යාපාරිකයා බීමතින් පැමිණ යතුරුපැදියකින් ගමන් කරමින් සිටි එකම පවුලේ මව, දියණිය සහ පියා බරපතළ රිය අනතුරකට ලක්කර ඇති බවය.

ඒ හේතුවෙන් අදාළ මව මේ වන විටත් ඔත්පල වී සිටින අතර දියණිය සැත්කම් කිහිපයකටම භාජනය කර තිබේ.

ඊට පළිගැනීමක් ලෙස පියා විසින් මෙම වෙඩිතැබීම සිදුකර ඇති බවට සැක කරන බව පොලීසිය පැවසීය.

සැකකරුද අනතුරින් දරුණු ආබාධවලට ලක්වී මේ වනවිට සුවවෙමින් පවතින බව වාර්තා වෙයි.

මෙරට නිෂ්පාදිත ගිනි අවියකින් වෙඩි තැබීම සිදුකර ඇති අතර සැකකරු මේ වනවිට ප්‍රදේශයෙන් පළාගොස් තිබේ.