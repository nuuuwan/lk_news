மூன்று வருடங்களில் பத்தாயிரம் வீடுகள் சாத்தியமா? தகவல் அறியும் சட்டம் ஊடாக பெறப்பட்ட தகவல்கள்

2017ஆம் ஆண்டு இந்­திய பிர­தமர்  நரேந்­திர மோடியால் வாக்­கு­று­தி­ய­ளிக்­கப்­பட்ட பெருந்­தோட்­டப்­ப­கு­தி­களில் பத்­தா­யிரம் குடியிருப்புகள் அமைக்கும் திட்­டத்தின் ஒப்­பந்­த­மா­னது 2023 நவம்பர் மாதம் 28ஆம் திகதி கைச்­சாத்­தா­னது.

முதற்­கட்­ட­மாக அமை­ய­வுள்ள 1300 வீடு­க­ளுக்­கான அடிக்­கற்கள் நாட்டும் நிகழ்வு பெப்­ர­வரி மாதம் 19 ஆம் திகதி ‘பாரத் லங்கா’ என்­ற­   பெ­ய­ருடன் இடம்­பெற்­றது. இதன் போது கருத்து வெளி­யிட்­டி­ருந்த அமைச்சர் ஜீவன்,   முதற்­கட்­ட­மாக 1300 வீடுகள்  இவ்­வ­ருடம் ஓகஸ்ட் மாதத்­துக்குள் பூர்த்தி செய்ய நட­வ­டிக்கை எடுக்­கப்­பட்­டுள்­ள­தாக தெரி­வித்­தி­ருந்­தமை முக்­கிய விடயம்.

தேசிய வீட­மைப்பு அபி­வி­ருத்தி அதி­கார சபை மற்றும் அரச பொறி­யியற் கூட்­டுத்­தா­பனம் ஆகிய இரண்டு அரச நிறு­வ­னங்­களின்  தொழில்­நுட்ப மேற்­பார்­வை­க­ளுடன் முன்­னெ­டுக்­கப்­ப­ட­வுள்ள இவ் வீட்­டுத்­திட்டம் இன்னும் முறைப்­படி ஆரம்­பிக்­கப்­ப­ட­வில்­லை­யென்ற கருத்து நில­வு­கின்­றது. மேற்­படி இரண்டு நிறு­வ­னங்­களே இவ்­வீட்­டுத்­திட்­டத்தின் அமு­லாக்கல் முக­வர்­க­ளாக (implementation  Agency) விளங்­கு­கின்­றன. வீட்­டுத்­திட்டம் இன்னும் ஆரம்­பிக்­கப்­ப­ட­வில்­லை­யென தேசிய வீட­மைப்பு அபி­வி­ருத்தி அதி­கார சபையும் உறுதி செய்­துள்­ளது.

ஜுன் மாதம் இவ்­வீட்­டுத்­திட்டம் ஆரம்­பிக்­கப்­படும் என மேற்­படி அதி­கார சபை முன்­ன­தாக தகவல் வெளி­யிட்­டி­ருந்­தது. (தகவல் அறியும் சட்­ட­மூலம் ஊடாக) எனினும் இப்­போது ஜுலை மாதமும் பிறந்து விட்­டது. இங்கே தரப்­பட்­டுள்ள தக­வல்கள் தேசிய வீட­மைப்பு அதி­கார சபை­யிடம் தகவல் அறியும் சட்­ட­மூலம் ஊடாக பெறப்­பட்­ட­வை­யாகும்.

பத்து மாவட்­டங்­களில் அமைந்­துள்ள 45 தோட்­டங்­களில்  அமை­ய­வுள்ள 1300 (முதற்­கட்ட) வீடு­களில் 1081 வீடு­களை அமைக்கும் பணியை மேற்­பார்வை செய்யும் பணி வீட­மைப்பு அபி­வி­ருத்தி அதி­கார சபை­யி­ன­தாகும். மிகுதி வீடு­களை தேசிய பொறி­யியல் கூட்­டுத்­தா­பனம் பொறுப்­பேற்­றுள்­ளது. மூன்று கட்­டங்­க­ளாக முன்­னெ­டுக்­கப்­ப­ட­வுள்ள இவ்­வீட்­டுத்­திட்­டத்தில், தேசிய பொறி­யியற் கூட்­டுத்­தா­ப­னத்தின்  மேற்­பார்­வையின் கீழ் சில தோட்­டப்­ப­கு­தி­களில் ஒரு சில வீடு­களின் ஆரம்ப கட்டப் பணிகள் ஆரம்­பிக்­கப்­பட்­டுள்­ள­தாகத் தெரி­விக்­கப்­ப­டு­கின்­றது. ஆனால் அதில் நிச்­ச­யத்­தன்­மைகள் இல்லை. எனினும் முதற்­கட்ட திட்­டத்தில் சில தோட்­டப்­ப­கு­தி­களில் குறித்த வீடு­க­ளுக்­கான அடிக்­கற்­களே நாட்­டப்­ப­ட­வில்­லை­யென்­பது முக்­கிய விடயம்.

இவ்­வேளை,  இவ்­வீட்­டுத்­திட்ட ஒப்­பந்­தத்தின்படி, பத்­தா­யிரம் வீடு­களை அமைப்­ப­தற்­கான கால எல்லை மற்றும் நீடித்தல் குறித்த           விட­யங்­களை நோக்க வேண்டும். ஒப்­பந்­தத்தில் உள்ளவாறு, குறித்த வீடு­களை அமைப்­ப­தற்கு அமு­லாக்கல் முகவர் அமைப்­பு­க­ளுக்கு 36 மாதங்கள், அதா­வது மூன்று வரு­டங்கள் வழங்­கப்­பட்­டுள்­ளன. தவிர்க்க முடி­யாத சூழ்­நி­லை­களால் இத்­திட்­டத்தின் கால அளவு நீடிக்­கப்­பட வேண்­டு­மானால் அது குறித்து இரு­த­ரப்பும் பரஸ்­பர கலந்­தா­லோ­ச­னைகள் மூலம் அதை செயற்­ப­டுத்­தலாம் என்றும் குறிப்­பி­டப்­பட்­டுள்­ளது.

இந்­திய நிதி­யு­த­வி­யுடன் ஆரம்­பிக்­கப்­பட்ட  4 ஆயிரம் வீட்­டுத்­திட்டம் பூர்த்­தி­ய­டைய சுமார் எட்டு வரு­டங்கள் சென்­றன. 2014 ஆம் ஆண்டு இவ்­வீட்­டுத்­திட்டம் பல்­வேறு கார­ணங்­களால் கிடப்பில் போடப்­பட்­டது. பின்பு நல்­லாட்சி காலத்தில்   இந்­திய அர­சாங்கம் இலங்கை        அர­சாங்­கத்­துடன்  (மலை நாட்டு புதிய கிரா­மங்கள்  அமைச்சு) புதிய ஒப்­பந்தம் ஒன்றை ஏற்­ப­டுத்தி இத்­திட்­டத்தை ஆரம்­பித்­தது. எனினும் இவ்­வீட்­டுத்­திட்­டங்­களும் முழு­மை­யாக பூர்த்­தி­ய­டை­வ­தற்கு முன்­ப­தாக நல்­லாட்­சியின் காலம் நான்கு வரு­டங்­களில் முடி­வுக்கு வந்­தது.

இந்­நி­லையில் பத்­தா­யிரம் வீட்­டுத்­திட்­டத்தில், முதற்­கட்ட 1300 வீடுகள் எப்­போது ஆரம்­பித்து எப்­போது முடி­வ­டையும் என்ற கேள்வி எழு­வது நியா­யமே. ஆரம்­பத்தில் இவ்­வீட்­டுத்­திட்­டத்தின் கட்­டு­மா­னப்­ப­ணிகள் பற்­றிய சர்ச்­சைகள் பூத­க­ர­மாக எழுந்­தி­ருந்­தன.  இவ்­வி­ட­யத்தை நாட்டின் தேசிய சிங்­கள, ஆங்­கில, தமிழ் பத்­தி­ரி­கைகள் சுட்­டிக்­காட்­டி­யி­ருந்­தன.

தற்­போது கட்­டு­மா­னப்­ப­ணிகள் மற்றும் கட்­டு­மான பொருள் விநி­யோ­கங்­க­ளுக்­கான  ஒப்­பந்­தக்­கா­ரர்­களை தேர்ந்­தெ­டுத்து நிய­மிக்கும் பொறுப்பை இந்­திய தூத­ரகம் மேற்­கொண்­டுள்­ள­தாக தேசிய வீட­மைப்பு அபி­வி­ருத்தி அதி­கார சபை தெரி­வித்­துள்­ளது. (தகவல் அறியும் சட்ட மூலம் ஊடாக)

எனினும் பணிகள் தாம­த­மா­ன­மைக்கு வேறு சில கார­ணங்­களும் கூறப்­ப­டு­கின்­றன. ஒப்­பந்­தத்தின் படி, குடி­யி­ருப்­புகள் அமை­ய­வுள்ள பொருத்­த­மான நிலம், தேசிய கட்­டிட ஆராய்ச்சி நிறு­வ­னத்தின் சிபா­ரிசு, நில­அ­ளவைத் திட்டம் உள்­ளிட்ட விட­யங்­களை அமு­லாக்கல் முகவர் அமைப்­புகள் உறு­திப்­ப­டுத்தி சான்­று­ப­டுத்த வேண்டும். மேற்­படி குடி­யி­ருப்­புகள் அமையும் நிலப்­பி­ர­தே­சங்­களை பிராந்­திய    பெருந்­தோட்டக் கம்­ப­னி­களும் உறு­திப்­ப­டுத்த வேண்டும் என்பது முக்கிய விடயம்.

இவை ஆரம்பக் கட்­டத்தில் முன்­னெ­டுக்­கப்­பட வேண்­டிய விட­யங்கள். குறித்த செயற்­பா­டு­க­ளிலும் தாமதம் ஏற்­பட்­ட­தாகக்                           கூறப்­ப­டு­கின்­றது.

எனினும் முதற்­கட்­ட­மாக தெரிவு செய்­யப்­பட்­டுள்ள தோட்­டங்கள் மற்றும் தோட்­டப்­பி­ரி­வு­களும் அப்­பி­ரி­வு­களில் அமை­ய­வுள்ள வீடு­களின் எண்­ணிக்­கையும் எந்த தெரிவுகளின் அடிப்­ப­டையில் இடம்­பெற்­றன என்ற கேள்­விகள் தொழி­லா­ளர்கள் மத்­தியில் எழுந்­துள்­ள­தையும் மறுக்க முடி­யாது. உதா­ர­ண­மாக தல­வாக்­கலை பிரிவில் கிரேட்­வெஸ்டர்ன், ஹொலிரூட், மட்­டுக்­கலை, மடக்­கும்­பரை, டி.ஆர்.ஐ ஆகிய ஐந்து தோட்­டங்கள் இத்­திட்­டத்தில் உள்­வாங்­கப்­பட்­டுள்­ளன.  குறித்த ஐந்து தோட்­டங்­க­ளிலும் முதல், இரண்டாம் மற்றும் மூன்றாம் கட்­டங்­களில் அமை­ய­வுள்ள குடி­யி­ருப்­பு­களும் தோட்­டப்­பி­ரி­வு­களும் அட்­ட­வ­ணையில்  காட்­டப்­பட்­டுள்­ளன.

மேற்­படி அட்­ட­வணை தரும் தக­வல்­களின் பிர­காரம் ஹொலிரூட் மற்றும் மடக்­கும்­பரை தோட்­டங்­களில் இடையில் உள்ள   வட்­ட­கொடை தோட்­டத்தின் மூன்று தோட்டப்பிரிவுகளிலும்  எந்த குடி­யி­ருப்­பு­களும் தெரிவு செய்­யப்­ப­ட­வில்லை. இந்­திய நிதி­யு­த­வி­யுடன்                          முன்­னெ­டுக்­கப்­பட்ட நான்­கா­யிரம் வீட­மைப்­புத்­திட்­டத்தில் வட்டகொடை மேற்பிரிவு, கீழ்ப்பிரிவு மற்றும் யொக்ஸ்போர்ட் பிரிவுகளில் நூற்றி ஐம்­பது வீடு­களை அமைப்­ப­தற்­கான இடங்கள்  தெரிவு செய்யப்பட்டிருந்தன.  நல்­லாட்சி அர­சாங்கம் இடையில் முடி­வுக்கு வந்­ததால் அத்­திட்டம் கிடப்பில் போடப்­பட்­டது. அதே வேளை முன்­னைய திட்­டத்தில் சுமார் இரு­நூறு வீடுகள் ஏற்கனவே  மடக்­கும்­பரை                      தோட்­டப்­பி­ரி­வு­களில் அமைக்­கப்­பட்­டுள்­ளன.

ஆகவே பத்தாயிரம் வீடமைப்புத்திட்டத்தின் மூன்று கட்டங்களிலும்  வட்­ட­கொடை பெருந்­தோட்ட மக்­க­ளுக்கு பார­பட்சம்                            காட்­டப்­பட்­டுள்­ள­தாக அத்­தோட்­டப்­பி­ரிவு தொழி­லா­ளர்கள் விசனம் வெளி­யிட்­டுள்­ளனர்.  ஏனென்றால்  இத்தோட்டத்தின் மூன்று பிரிவுகளிலும் தற்காலிக கூடாரங்களிலும் மிகவும் மோசமான லயன் அறைகளிலும் வாழ்ந்து வரும் குடும்பங்களின் எண்ணிக்கை நூறுக்கும் அதிகமாகும். இந்­நி­லைமை இங்கு மட்­டு­மல்ல. நுவ­ரெ­லியா மாவட்­டத்தின் பல தோட்­டப்­பி­ரி­வுகள் இவ்­வாறு புறக்­க­ணிக்­கப்­பட்­டுள்­ளன.

ஆனால் எந்­தெந்த தோட்­டப்­பி­ரி­வுகள் இந்த பத்­தா­யிரம் வீட்­டுத்­திட்­டத்­துக்கு தெரிவு செய்­யப்­பட்­டுள்­ளன என்ற தகவல்களை  இது வரை தொழிற்­சங்க பிர­மு­கர்கள் எங்­கேயும் காட்­சிப்­ப­டுத்­த­வில்லை. தோட்டத் தலை­வர்­க­ளுக்கும் இது தெரி­யாது. எந்த தொழிற்­சங்க                    காரி­யா­ல­யங்­க­ளிலும் இந்த விப­ரங்கள் இல்லை. இதன் கார­ண­மாக தாம் புறக்­க­ணிக்­கப்­பட்­டமை தெரி­யாது தமக்கு வீடுகள் கிடைக்கும் என்ற நம்­பிக்­கையில் பல தொழி­லாளர் குடும்­பங்கள்  தற்­கா­லிக குடில்­களில் வாழ்ந்து கொண்­டி­ருக்­கின்­றனர்.

ஜுன் மாதத்தில் தொழிற்­சங்­கங்கள் தோட்டங்கள் தோறும் சென்று  உறுப்­பி­னர்­களை சேர்க்கும் பணிகளில் மும்முரமாக ஈடுபட்டனர்.  சில தோட்டங்களில் வீடுகள் அமைத்துக்கொடுக்கப்படும் என்ற வாக்குறுதிகள் வழங்கப்பட்டு உறுப்பினர்கள்  சேர்க்கப்பட்டதாக உறுதியான தகவல்கள் தெரிவிக்கின்றன.

ஆகவே  உறுப்பினர்களை சேர்க்க வரும் தொழிற்சங்க பிரமுகர்களிடம் தொழிலாளர்கள் தமது தோட்டப்பிரிவுக்கு எத்தனை வீடுகள் அமையவுள்ளன, மூன்று கட்டங்களில் எத்தனையாவது கட்டத்தில் அவை உள்ளடக்கப்பட்டுள்ளன , அது தொடர்பான உறுதி செய்யப்பட்ட இறுதி ஆவணம் போன்ற தகவல்களையும் ஆதாரங்களையும் கேட்க தவறிவிட்டனர் என்றே கூற வேண்டியுள்ளது. எது எப்படியானாலும் ஒக்டோபர் மாதம் ஜனாதிபதித் தேர்தல் இடம்பெறவுள்ளதாக கூறப்படும் நிலையில். இந்திய வீடமைப்புத் திட்டத்தை அரசியல்வாதிகள் தேர்தல் வாக்குறுதிகளாக மாற்றாமலிருக்க வேண்டும்.

ஏனெனில் இவ்வீட்டுத் திட்டம் தாமதமடைந்தமைக்கு தேர்தல் ஒரு காரணமாக கூறப்பட்டது. முதற்கட்டமாக 1300 வீடுகளை பூர்த்தி செய்யும் வழிவகைகளை இவர்கள் ஆராய வேண்டியது முக்கிய விடயம்.  மட்டுமின்றி தொழிற்சங்கங்களுக்கு சந்தா வழங்கி அதன் உறுப்பினர் அங்கத்துவம் பெறும் தொழிலாளர்களும் தமது வீட்டுரிமை தொடர்பில், தமது தோட்டங்களுக்கு வருகை தரும் பிரதிநிதிகளிடம்  இனியும் கேள்வி எழுப்ப வேண்டியது அவர்களின் கடமையும் பொறுப்புமாகும்.