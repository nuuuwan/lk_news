ඩොනල්ඩ් ට්‍රම්ප්ගේ ජනප්‍රියත්වය ඉහළ යයි

දින 4ක් පුරා පැවති හිටපු ජනාධිපති ඩොනල්ඩ් ට්‍රම්ප් නියෝජනය කරන රිපබ්ලිකන් පක්ෂ ජාතික සම්මේලනය අද (19) අවසන් වුණි.

සම්මේලනයේ අවසන් දිනයේදී හිටපු ජනපති ට්‍රම්ප්ගේ බිරිඳ වන මෙලනියා ට්‍රම්ප්ද සම්මේලනයට එක් වූවාය.

හිටපු ජනාධිපති ට්‍රම්ප් විනාඩි 90ක පමණ කාලයක් සම්මේලනය ඇමතූ අතර එය වාර්තා වන්නේ වසර 50කින් පමණ පසුව ජනාධිපති අපේක්ෂකයෙකු නාමයෝජනා භාර ගනිමින් කළ දීර්ඝතම කතාව ලෙසය.

එහිදී ට්‍රම්ප් පවසා තිබුණේ දෙවියන්ගේ සහායද තමන්ට හිමිව ඇති බැවින් ඝාතන උත්සාහයෙන් දිවි ගලවා ගැනීමට හැකි වූ බවය.

තමන්ට එල්ලවූ වෙඩි ප්‍රහාරයෙන් මියගිය සිය ආධාරකරුගේ නිල ඇඳුම පවා සිප ගැනීමට ට්‍රම්ප් කටයුතු කළේය.

අමෙරිකානු මාධ්‍යවේදී ටකර් කාල්සන් මෙන්ම රෙස්ලින් ක්‍රීඩක හල්ක් හෝගන් ද සම්මේලනයේ අවසන් දිනය ඇමතීය.

හිටපු අමෙරිකානු ජනාධිපතිවරයා සම්මේලනය අවසන් කර තිබුණේ, අමෙරිකාවේ අනාගතය සිය පාලනය යටතේ වඩාත් විශිෂ්ට වන බවට තහවුරු කරමිනි.