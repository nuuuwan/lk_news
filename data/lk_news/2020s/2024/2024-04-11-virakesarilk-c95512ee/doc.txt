40 வயதுக்குட்பட்ட, 40 வயதுக்கு மேற்பட்ட  இரண்டு பிரிவுகளிலும் ஓல்ட் பீட்ஸ் வெற்றி

கொட்டாஞ்சேனை புனித ஆசீர்வாதப்பர் கல்லூரி மைதானத்தில் கடந்த வார இறுதியில் நடைபெற்ற ஓல்ட் பெனடிக்டைன்ஸ் - ஓல்ட் பீட்டரைட்ஸ் அணிகளுக்கு இடையிலான வருடாந்த கால்பந்தாட்டப் போட்டிகளில் ஓல்ட் பீட்டரைட்ஸுக்கு இரட்டை வெற்றி கிடைத்தது.

40 வயதுக்குட்பட்டவர்களுக்கான பிரதான போட்டியிலும்  40 வயதுக்கு மேற்பட்டவர்களுக்கான வெட்டரன்ஸ் போட்டியிலும் ஒல்ட் பென்ஸ் அணிகளை தலா 2 - 0 என்ற கோல்கள் வித்தியாசத்தில் வெற்றிகொண்ட ஓல்ட் பீட்ஸ் அணிகள் வெற்றிக் கிண்ணங்களை சுவீகரித்தன.

40 வயதுக்குட்பட்டவர்களுக்கான போட்டியில் ஒரு பெனல்டி உட்பட குறைந்தது 4 இலகுவான கோல் போடும் வாய்ப்புகளைத் தவற விட்டதன் காரணமாக ஓல்ட் பென்ஸ் தோல்வியைத் தழுவியது.

போட்டியின் 6ஆவது நிமிடத்தில் கிடைக்கப்பெற்ற பெனல்டியை ஓல்ட் பென்ஸ் பின்கள வீரர் சமீர கிருஷான்த தவறவிட்டதுடன் தொடர்ந்து 13ஆவது, 14ஆவது, 28ஆவது நிமிடங்களில் ஓல்ட் பென்ஸ் வீரர்கள் இலகுவான கோல் போடும் வாய்ப்புகளை கோட்டை விட்டனர்.

இடைவேளைக்குப் பின்னர் 52ஆவது நிமிடத்தில் மற்றொரு இலகுவான கோல் போடும் வாய்ப்பை தவறவிட்டது.

54ஆவது நிமிடத்தில் ஓல்ட் பீட்ஸ் அணி சார்பாக தனஞ்சய சம்ப்பத் முதலாவது கோலைப் போட்டார்.

போட்டியின் 75ஆவது நிமிடத்தில் கயான் ரிவால்டோ மத்திய களத்தில் கிடைக்கப்பெற்ற பந்தை தனி ஒருவராக நகர்த்திச் சென்று ஓல்ட் பீட்ஸ் அணியின் 2ஆவது கோலை போட்டார்.

இதற்கு அமைய 2 - 0 என்ற கோல்கள் வித்தியாசத்தில் வெற்றிபெற்றதன் மூலம் மில்ரோய் பெரேரா ஞாபகார்த்த கிண்ணத்தை மூன்றாவது தொடர்ச்சியான தடவையாக ஓல்ட் பீட்டரைட்ஸ் சுவீகரித்தது.

இதேவேளை, புனித பேதுருவானவர் கல்லூரியின் பழைய மாணவர் சங்க கிண்ணத்துக்கான வெட்டரன்ஸ் போட்டியில் ஓல்ட் பென்ஸ் வெட்டரன்ஸ் அணியை 2 - 0 என்ற கோல்கள் வித்தியாசத்தில் ஓல்ட் பீட்ஸ் வெட்டரன்ஸ் அணி வெற்றிகொண்டது.

துரதிர்ஷ்டவசமாக அப் போட்டியின் முதலாவது பகுதியில் ஓல்ட் பென்ஸ் வெட்டரன்ஸ் அணித் தலைவர் ரெண்டோல்வ் பெரேரா கடும் உபாதைக்குள்ளாகியதால் வைத்தியசாலைக்கு கொண்டு செல்லப்பட்டு சிகிச்சை அளிக்கப்பட்டது.

அப் போட்டியில் இசுரு உடித் பெரேரா 25 யார் ப்றீ கிக் மூலம் முதலாவது கோலை போட, அவரது மற்றொரு ப்றீ கிக்கைப் பயன்படுத்தி ஜொஷுவா பெர்னாண்டோ இரண்டாவது கோலை போட்டார்.

சிறந்த வீரர்கள்: ஷெஹான் பத்திரண (ஓல்ட் பீட்ஸ்), ஜெரோம் பெர்னாண்டோ (ஓல்ட் பென்ஸ்), ஆட்டநாயகன்: இஷான் தனுஷ் (ஓல்ட் பீட்ஸ்)

சிறந்த வீரர்கள்: இசுறு உடித் பெரேரா (ஓல்ட் பீட்ஸ்), ட்ரவின் ராமநாதன் (ஓல்ட் பென்ஸ்), ஆட்டநாயகன்: ஜொஷுவா பெர்னாண்டோ (ஓல்ட் பீட்ஸ்)

இது இவ்வாறிருக்க, புனித ஆசீர்வாதப்பர் கல்லூரி கால்பந்தாட்ட அணியின் முன்னாள் தலைவரும் முன்னாள் தேசிய கோல்காப்பாளரும் சமகால கல்லூரி கால்பந்தாட்ட அணியின் பயிற்றுநருமான தாமோதரன் சந்த்ரசிறியின் சேவையை பாராட்டி கௌரவிக்கும்வகையில் கல்லூரி முதல்வர் அருட்சகோதரர் புபுது தசநாயக்கவினால் நினைவுச் சின்னம் வழங்கப்பட்டது.