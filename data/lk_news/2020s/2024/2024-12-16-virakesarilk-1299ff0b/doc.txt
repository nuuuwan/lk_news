காதல் என்பது பொதுவுடமை' மூலம் மீண்டும் கலை சேவையை தொடரும் நடிகர் வினீத்

1992 ஆம் ஆண்டில் வெளியான 'ஆவாரம் பூ 'எனும் படத்தின் மூலம் தமிழ் ரசிகர்களுக்கு அறிமுகமான நடிகர் வினீத்  2005 ஆம் ஆண்டில் வெளியான 'சந்திரமுகி 'எனும் திரைப்படத்தின் மூலம் பிரபலமானார். அதன் பிறகு மிக சில தமிழ் படங்களில் மட்டுமே நடித்த நடிகர் வினீத் சில ஆண்டுகள் இடைவெளிக்குப் பிறகு மீண்டும் 'காதல் என்பது பொதுவுடமை 'எனும் தமிழ் படத்தில் நடித்திருக்கிறார்.

'லென்ஸ்', 'தலை குத்தல்' போன்ற தேசிய அளவிலான விருதுகளை வென்ற படைப்புகளை இயக்கிய இயக்குநர் ஜெயப்பிரகாஷ் ராதாகிருஷ்ணன் இயக்கத்தில் உருவாகி இருக்கும் 'காதல் என்பது பொதுவுடமை ' எனும் திரைப்படத்தில் வினீத் , லிஜாமோள் ஜோஸ் ,ரோகிணி ,கலேஷ், தீபா உள்ளிட்ட பலர் நடித்திருக்கிறார்கள். ஸ்ரீ சரவணன் ஒளிப்பதிவு செய்திருக்கும் இந்த திரைப்படத்திற்கு கண்ணன் நாராயணன் இசையமைத்திருக்கிறார்.

காதலை பற்றி பேசும் இந்த திரைப்படத்தை சிமட்ரி சினிமாஸ் , மேன் கைன்ட்  சினிமாஸ், நித் புரொடக்ஷன்ஸ், குளோயிங் டங்ஸ்டன் ஆகிய நிறுவனங்கள் இணைந்து தயாரித்திருக்கிறது. இந்த திரைப்படத்தை கிரியேட்டிவ் என்டர்டெய்னர் மற்றும் டிஸ்ட்ரிபியூட்டர் நிறுவனம் சார்பில் பிரபல தயாரிப்பாளர் ஜி. தனஞ்ஜெயன் வழங்குகிறார்.

படத்தைப் பற்றி இயக்குநர் பேசுகையில், '' மனிதர்களுக்குள் காதல் வருவது என்பது இயல்பானது என்றாலும் காதலுக்கென எம்முடைய சமூகம் சில வரையறைகளை வகுத்து வைத்துள்ளது. இந்நிலையில் காதலுக்குள் காதலர்களுக்குள் ஏற்படும் உளவியல் சிக்கலை மையப்படுத்தி இப்படத்தின் திரைக்கதை உருவாக்கப்பட்டுள்ளது . சில ஆண்டுகளுக்குப் பிறகு நடிகர் வினீத் இப்படத்தில் முக்கியமான வேடத்தில் நடித்திருக்கிறார். இந்த திரைப்படம் அவருடைய திரையுலக பயணத்தில் திருப்புமுனையை ஏற்படுத்தும்'' என்றார்.

கோவா மற்றும் புனே சர்வதேச திரைப்பட விழாக்களில் திரையிடப்பட்டு பாராட்டைப் பெற்ற இந்த திரைப்படம் அடுத்த ஆண்டு காதலர் தினத்தன்று அதாவது 2025 பிப்ரவரி 14-ஆம் திகதியன்று உலகம் முழுவதும் பட மாளிகையில் வெளியாகிறது என பிரத்யேக புகைப்படத்துடன் அறிவிக்கப்பட்டுள்ளது.