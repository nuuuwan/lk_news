அரச  உயர் அதிகாரிகள் மீது போலியான குற்றச்சாட்டுகள் முன்வைப்பதை தவிர்த்துக்கொள்ளுங்கள் - பாராளுமன்ற உறுப்பினர்களிடம் சபாநாயகர் வலியுறுத்தல்

அரச  உயர் அதிகாரிகளின் கௌரவத்தையும் அவர்களின் சேவையையும் அவமதிக்கும் வகையில் போலியான குற்றச்சாட்டுக்களை முன்வைப்பதை பாராளுமன்ற உறுப்பினர்கள் தவிர்த்துக் கொள்ள வேண்டும். பாராளுமன்ற உறுப்பினர்களின் போலியான குற்றச்சாட்டுக்கள் குறித்து  அரச அதிகாரிகள் கவலை தெரிவித்துள்ளார்கள் என சபாநாயகர் மஹிந்த யாப்பா அபேவர்தன சபைக்கு அறிவித்தார்.

நாட்டின்  அரச உயர்  அதிகாரிகளின் கௌரவத்துக்கு பாதிப்பை ஏற்படுத்தும் வகையில் பாராளுமன்ற உறுப்பினர்  அடிப்படையற்ற வகையில் கருத்துக்களை முன்வைப்பதை அவதானிக்க முடிகிறது.பாராளுமன்ற சிறப்புரிமையை பயன்படுத்திக் கொண்டு இவ்வாறான குற்றச்சாட்டுக்களை முன்வைப்பது அண்மை காலமாக தீவிரமடைந்துள்ளது.

ஒருசில பாராளுமன்ற உறுப்பினர்களினால் முன்வைக்கப்படும் குற்றச்சாட்டுக்கள் தொடர்பில் தெளிவுப்படுத்த அரச அதிகாரிகளுக்கு வாய்ப்பு கிடைக்காமல் இருப்பது அவர்களுக்கு இழைக்கப்படும் அநீதியாக கருதப்படும் .பாராளுமன்ற உறுப்பினர்கள் முன்வைக்கப்படும் குற்றச்சாட்டுக்கள் அல்லது கருத்துக்கள் தொடர்பில் அரச அதிகாரிகள் எழுத்து மூலமாக கவலை வெளியிட்டுள்ளனர்.

அரச அதிகாரிகள் குறித்து ஏதேனும் பிரச்சினைகள் காணப்படுமாயின் அதனை முறையாக கையாள்வதற்கு வழிமுறைகள் உண்டு என்பதை குறிப்பிட்டுக் கொள்கிறேன். ஆகவே அரச அதிகாரிகளை அவமதிக்கும் வகையில் பொய்யான குற்றச்சாட்டுக்களை முன்வைப்பதை பாராளுமன்ற உறுப்பினர்கள் தவிர்த்துக் கொள்ள வேண்டும். ஆகவே நிலையியல் கட்டளையின் (91) (உ) பிரிவுக்கு அமைய அரச அதிகாரிகள் தொடர்பில் முன்வைக்கப்பட்டுள்ள குற்றச்சாட்டுக்களை ஹன்சாட் பதிவில் இருந்து நீக்குமாறு வலியுறுத்துகிறேன் என்றார்.