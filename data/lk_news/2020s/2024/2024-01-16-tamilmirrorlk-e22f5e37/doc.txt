பச்சை இலை கஞ்சியை கொடுத்து கைவரிசை

வைத்தியசாலையின் இருதய சிகிச்சைப் பிரிவுக்கு முன்பாக காத்திருந்த பெண்ணொருவருக்கு, பச்சை இலை கஞ்சியை கொடுத்த மற்றுமொரு பெண், காத்திருந்த பெண் மயங்கிய​தை அடுத்து, அவரிடமிருந்த தங்க நகைகளை அபகரித்துக்கொண்டு ஓடிவிட்டார் என  கண்டி தலைமையக பொலிஸார் தெரிவிக்கின்றனர்.

கண்டி வைத்தியசாலையின் இருதய சிகிச்சைப் பிரிவுக்கு முன்பாகவே இந்த சம்பவம் இடம்பெற்றுள்ளது. இனந்தெரியாத அப்பெண் போதைப்பொருள் கலந்த பச்சை இலை கஞ்சி​யை கொடுத்துள்ளார். அதனை வாங்கி குடித்த  அப்பெண்  மயக்கமடைந்ததை அடுத்தே தனது கைவரிசையை காண்பித்துள்ளார்.

சந்தேக நபரை கைது செய்வதற்கான விசாரணைகளை கண்டி தலைமையக பொலிஸாரின் குற்றப்புலனாய்வு பிரிவினர் மேற்கொண்டு வருகின்றனர்.

கண்டி தேசிய வைத்தியசாலையின் இருதய சிகிச்சைப் பிரிவில் சிகிச்சை பெற்று வரும் தனது கணவரைப் பார்ப்பதற்காக வந்த பெண், நோயாளிகளைப் பார்க்கும் நேரம் வரும் வரை அருகில் இருந்த பெஞ்சில் அமர்ந்திருந்ததாக பொலிஸார் தெரிவிக்கின்றனர்.

இதற்கிடையில் அங்கு அமர்ந்திருந்த மற்றொரு பெண், அப் பெண்ணுடன் பேசி நட்பாகி கொண்டுள்ளார். அதன்பின்னர் தான் வாங்கி வந்திருந்த   பச்சை இலை கஞ்சியை குடிக்க கொடுத்துள்ளார்.  கஞ்சியை குடித்ததன் பின்னர் அப்பெண் மயங்கிவிட்டார். சுயநினைவு திரும்பியபோ​தே தான் அணிந்திருந்த, ​​தங்க நகைகள் மற்றும் பணம் காணாமல் போனதை கவனித்து பொலிஸில் முறைப்பாடு செய்துள்ளார்.