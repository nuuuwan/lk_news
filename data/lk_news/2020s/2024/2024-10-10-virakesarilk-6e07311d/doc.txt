பாராளுமன்றத் தேர்தலில் போட்டியிடப்போவதில்லை - கே.ரீ.குருசுவாமி

“ஜனநாயக மக்கள் முன்னணியின்” பொதுச்செயலாளர் பதவியிலிருந்தும் “தமிழ் முற்போக்கு கூட்டணியின் ” அரசியல் குழு உறுப்பினர் பதவியிலிருந்தும் வெளியேறிய கே.ரீ.குருசுவாமி இம்முறை நடைபெறவுள்ள பாராளுமன்ற தேர்தலில் போட்டியிடுவார் என்று பரவலாக எதிர்பார்க்கப்பட்ட நிலையில்  பாராளுமன்ற தேர்தலில் போட்டியிடப்போவதில்லை என தெரிவித்தார்.

இன்று வியாழக்கிழமை (10)  கொழும்பு ஸ்ரீ சூர்யாஸ் ஹோட்டலில் நடைபெற்ற ஊடகவியலாளர்கள் சந்திப்பின்போது இதனைத் தெரிவித்தார்.

கடந்த 40 வருட காலமாகத் தமிழ்ச் சமூகப் பொதுச் சேவைகளைச் செய்துவருகின்றேன். இக்காலகட்டத்தில் மூன்று முறை கொழும்பு மாநகர சபை தேர்தலில் போட்டியிட்டு வெற்றியீட்டியுள்ளேன். 2015 ஆம் ஆண்டு மேல் மாகாணசபை உறுப்பினராகத் தெரிவு செய்யப்பட்டு நான்கு வருடங்களாக அப்பதவியில் இருந்தும் பணியாற்றியுள்ளேன் என்பதைத் தெரிவித்துக்கொள்கின்றேன்.

குறிப்பாக, அரசியல்வாதிகள் பாராளுமன்ற உறுப்பினர்களாக, அமைச்சர்களாக மக்களின் வாக்குபலத்தால் தெரிவு  செய்யப்பட்ட பின்னர் தங்களின் கடமைகளை நேர்மையாகச் செய்வதில்லை என்பது எல்லோரும் அறிந்த விடயம். நானும் இதனை அறிவேன். இவ்வாறான பிழையான போக்கை மாற்ற முடியாமல் முடிந்தளவு போராடியுள்ளேன். இவை சாத்தியப்படாமையினால் தான் மேற்படி கட்சிப் பதவிகளிலிருந்தும் கட்சியிலிருந்தும் வெளியேறியுள்ளேன்.

தன்னை ஒரு கடவுளாகக் கருதி நேரடிப் பிரதிநிதிகள் போல நினைத்துக்கொண்ட ஒரு சிலர் பதவிகளையும் வாய்ப்புக்களையும் முழுவதுமாக பெற்றுக்கொண்டு, தமது சமூகத்தினது பிரச்சினைகள் என்னவென்று அறிந்திருந்தும் அவற்றிற்குத் தீர்வினை காண எந்தவித ஆக்கபுர்வ நடவடிக்கைகளையும் எடுக்காமையின்  விளைவு கடந்த ஜனாதிபதி தேர்தல் முடிவுகளாக வெளிவந்திருக்கிறது.

எதிர்வரும் பாராளுமன்ற தேர்தலிலும் இதே நிலைமைதான் ஏற்படப்போகின்றது என நினைக்கின்றேன்.அரசியல்வாதிகள் மீது வெறுப்படைந்த மக்கள் மாற்றத்தையும் ,ஊழலற்ற அரசியலையும் எதிர்பார்த்தே “தேசிய மக்கள் சக்தியை” ஆட்சியில் அமர்த்தியுள்ளார்கள்.

இந்த மாற்றத்தின் மூலம் நாட்டிலே புதிய கலாச்சாரம் உருவாகும் என்ற நம்பிக்கையும் ஏற்பட்டுள்ளது. அந்த நம்பிக்கைக்கு ஏற்றாற்போல தானும் செயற்பட விரும்புகின்றேன். எனது எதிர்கால அரசியல் பயணத்தை சமூகம் சார்ந்து செம்மையாகவும் உண்மையாகவும் நடாத்த எத்தனித்துள்ளேன்.

அதற்குரிய கால அவகாசமாகவே இம்முறை இடம்பெறவிருக்கும் பாராளுமன்றத்தேர்தலில் போட்டியிடாமல் இருப்பதற்கு தீர்மானித்துள்ளேன். இது எனது தனித்த முடிவன்று.  நேற்று முன்தினம்  செவ்வாய்க்கிழமை  (08) ஆம் திகதி என்னால் ஏற்பாடு செய்யப்பட்டிருந்த கூட்டத்தில் கலந்துரையாடி எடுக்கப்பட்ட தீர்மானம் ஆகும் என்பதை தெரிவித்துக்கொள்ள விரும்புகின்றேன் என தெரிவித்தார்.