’அஸ்வெசும குறித்து கவனம் செலுத்தவும்’

தகுதி இல்லாத இலட்சக்கணக்கானோருக்கு  அஸ்வெசும கொடுப்பனவு வழங்கப்பட்டு வருகின்றமை தொடர்பில் அரசாங்கம் உரிய கவனம் செலுத்த வேண்டுமென பொதுஜன பெரமுன எம்.பி. ஜகத்குமார வலியுறுத்தினார்

பாராளுமன்றத்தில் செவ்வாய்க்கிழமை (04) விசேட கூற்றொன்றை முன்வைத்து உரையாற்றும் போதே மேற்கண்டவாறு தெரிவித்தார்.

வறுமை நிலைக்கு உள்ளாகியுள்ள மக்களுக்கு அஸ்வெசும  கொடுப்பனவுகள் வழங்கும் திட்டம் ஆரம்பித்த காலத்தில் அநீதி இழைக்கப்பட்டுள்ளது. இந்தப் பிரச்சினையை நிவர்த்தி செய்யாமல் அரசாங்கம் எத்தனை பில்லியன்களை அதற்காக செலவிட்டாலும் கிடைக்க வேண்டியவர்களுக்கு அது கிடைக்காமையால் இத்திட்டம் பயனற்றதாகி விடும்

நாட்டில் இலட்சக்கணக்கான மக்கள் அந்த கொடுப்பனவை பெற்றுக் கொள்ள தகுதி இருந்தும்  அந்த கொடுப்பனவு கிடைக்காமையால், வாழ்க்கையை கொண்டு நடத்த முடியாமல் பெரும் கஷ்டங்களை அனுபவிக்கின்றனர். ஆனால் அஸ்வெசும கொடுப்பனவு  தகுதி இல்லாத இலட்சக்கணக்கானோருக்கு  அது வழங்கப்பட்டு வருகின்றது.இது தொடர்பில் நிதி இராஜாங்க அமைச்சர் உரிய கவனம் செலுத்தி உடனடி நடவடிக்கை எடுக்க வேண்டும் எனக் கேட்டுக்கொண்டார்.

அஸ்வெசும கொடுப்பனவு வழங்கும் செயற்றிட்டங்களில் பாரிய குறைபாடுகள் காணப்படுகின்றன. இது வறுமை நிலையில் உள்ள அடிமட்ட மக்களுக்கான திட்டம் என்பதால்  துறை சார்ந்த அதிகாரிகளின் ஒத்துழைப்புடன் தரவுகள் பெறப்பட்டு அதற்கிணங்க  நடவடிக்கையை முன்னெடுப்பது அவசியமாகும்.

நடைமுறைப்படுத்த முடியாத சட்டங்களை ஏற்படுத்தி அவ்வாறு துறை சார்ந்த அதிகாரிகள் இதில் சம்பந்தப்பட முடியாத நிலையே காணப்படுகின்றது. அந்த நிலை மாற்றப்பட வேண்டும்.

அந்த சட்டத்தை தற்காலிகமாவது நீக்கி கிராமப்புற மக்களின் எதிர்பார்ப்பை நிறைவேற்ற கீழ்மட்ட துறை சார்ந்த அதிகாரிகளை தொடர்பு படுத்தி முறையான திட்டத்தை முன்னெடுக்க வேண்டும் என்றார்.