பாடகர் அறிவு எழுதி, பாடி, இசையமைத்திருக்கும் 'வள்ளியம்மா பேராண்டி' சுயாதீன இசை அல்பம்

திறமையுள்ள இசைக்கலைஞர்கள் தங்களது இசை திறமையை சுயாதீன இசை அல்பங்கள் மூலம் வெளியிட்டு, தங்களை இசை கலைஞர்களாக அடையாளப்படுத்திக் கொள்கிறார்கள். இவர்களுக்கான சந்தை மதிப்பும், இசை ரசிகர்களின் வரவேற்பும் தொடர்ந்து அதிகரித்து வருவதால் இசை நிறுவனங்களும் சுயாதீன இசைக் கலைஞர்களை உற்சாகப்படுத்தி வருகிறது.

அந்த வகையில் தமிழ் இசையுலகில் 'தெருக்குரல்' அறிவு என அறிமுகமாகி, பிரபலமான அறிவு- பாடல் எழுதி, இசையமைத்து, பாடி, ஆடி, நடித்து உருவாக்கி இருக்கும் சுயாதீன இசை அல்பம் :வள்ளியம்மா பேராண்டி'. இந்த இசை அல்பத்தை இசையுலகின் முன்னணி நிறுவனமான சோனி மியூசிக் வெளியிட்டிருக்கிறது.

இந்த சுயாதீன இசை அல்பம் வெளியீட்டு விழா சென்னையில் மிகப் பிரம்மாண்டமாக நடைபெற்றது. இதன் போது இயக்குநர் பா. ரஞ்சித், சமூக செயற்பாட்டாளர் சிவகாமி ஐ. ஏ. எஸ். இசையமைப்பாளர் டி. இமான் ஆகியோர் சிறப்பு அதிதிகளாக பங்கு பற்றினர்.

இந்நிகழ்வில் அறிவு பேசுகையில், '' சிறிய வயதில் மக்களிசை கலைஞரான தலித் சுப்பையாவின் பாடல்களை கேட்டு தான் வளர்ந்தேன். நாட்டுப்புற பாடகரான அந்தோணி தாசனின் குரலை கேட்ட பிறகுதான் எம்மாலும் பின்னணி பாடகராக முடியும் என்ற நம்பிக்கை பிறந்தது. அதன் பிறகு ' தி கேஸ்ட்லெஸ் கலெக்டிவ்' எனும் சுயாதீன் அல்பத்தில் பாடும் வாய்ப்பை இயக்குநர் பா. ரஞ்சித் வழங்கினார். அதன் போதே சுயாதீன இசை அல்பத்தை வெளியிட வேண்டும் என்ற முயற்சியில் ஈடுபட்டேன்.

எம்முடைய நண்பர்களின் உதவியுடன் இரண்டு ஆண்டு கால உழைப்பில் இந்த 'வள்ளியம்மா பேராண்டி' எனும் இசை அல்பத்தை உருவாக்கியிருக்கிறேன். இந்த அல்பத்தில் பனிரெண்டு பாடல்கள் இடம் பிடித்திருக்கிறது. இவை ஒவ்வொன்றும் வெவ்வேறு வகையிலான உணர்வை பிரதிபலிக்க கூடியவை.‌ இங்கிலாந்து, தான்சானியா போன்ற நாடுகளில் உள்ள எம்முடைய நண்பர்கள் இந்த இசை அல்பம் தயாராவதற்கு உதவினார்கள்.

'வள்ளியம்மா பேராண்டி' என பெயரிட்டதன் பின்னணியிலும் ஒரு சுவாரசியமான நிகழ்வு இருக்கிறது. பாடசாலையில் பயின்று கொண்டிருக்கும் போது ஆசிரியர் எம்முடைய தவறை நான் சார்ந்த  சமூகத்தினை இணைத்து குறையாக சுட்டிக்காட்டிய போது எம்முடைய அம்மம்மா வெகுண்டெழுந்து ஆசிரியரிடம் ஏன்..? என வினா எழுப்பினார்.  அந்தத் தருணத்தில் அவர்களுடைய அந்த துணிச்சல் எம் மனதில் ஆழமாக பதிந்து விட்டது.

அது போன்றதொரு துணிச்சல் தற்போது அனைவருக்கும் தேவை என்பதை வலியுறுத்தும் வகையிலும், எம்முடைய அம்மம்மாவை கௌரவப்படுத்தும் வகையிலும், இந்த சுயாதீன இசை அல்பத்திற்கு 'வள்ளியம்மா பேராண்டி' என பெயரிட்டிருக்கிறேன். இந்த அல்பத்திற்கு அனைத்து தரப்பு இசை ரசிகர்களிடமிருந்தும் ஆதரவும், வரவேற்பும் கிடைக்கும் என உறுதியாக நம்புகிறேன்'' என்றார்.