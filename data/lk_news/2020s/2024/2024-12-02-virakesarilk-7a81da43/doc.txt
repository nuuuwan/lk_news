விமானப்படை பகிரங்க ஸ்கொஷ் போட்டியில் இலங்கையின் வக்கீல் இந்தியாவின் அஞ்சலி சம்பியனாகினர்

இரத்மலானை விமானப்படைத் தள ஸ்கொஷ் உள்ளக அரங்கில் விமானப்படை ஸ்கொஷ் கழகத்தினால் அண்iமையில் நடத்தப்பட்ட 16ஆவது விமானப்படை பகிரங்க ஸ்கொஷ் போட்டியில் இலங்கையின் ஷமில் வக்கீல் ஆண்கள் பிரிவிலும் இந்தியாவின் அஞ்சலி சமுவேல் பெண்கள் பிரிவிலும் சம்பியன் பட்டங்களை சூடினர்.

சர்வதேச ஸ்கொஷ் விதிகளுக்கு அமைவாக இலங்கை ஸ்கொஷ் சம்மேளனத்தின் பூரண மேற்பார்வையின் கீழ் ஏற்பாடு செய்யப்பட்ட விமானப்படை ஸ்கொஷ் போட்டி பல்வெறு வயது பிரிவுகளில் நடத்தப்பட்டது.

பிரதான பகிரங்க ஸ்கொஷ் போட்டியில் இந்திய விமானப்படை வீரர்கள், இலங்கையின் முன்னணி வீரர்கள் பங்குபற்றினர்.

இதனை விட ஆரம்பவியலாளர்கள் உட்பட 450ம் மேற்பட்ட போட்டியாளர்கள் மற்றைய பிரிவுகளில் பங்குபற்றினர்.

இருபாலாருக்குமான பகிரங்க பிரிவு போட்டிகள் சர்வதேச தரவரிசை போட்டிகளாக நடத்தப்பட்டமை விசேட அம்சமாகும்.

ஆண்களுக்கான பகிரங்க பிரிவு இறுதிப் போட்டியில் இலங்கையின்  ஷமில் வக்கீல், மெத்மல் வூட் ஆகிய இருவரும் மோதினர்.

இறுதிப் போட்டியில்  ஷமில் வக்கீல் 3 - 0 என்ற ஆட்டங்கள் வித்தியாசத்தில்  இலகுவாக வெற்றிபெற்று எயார் சீவ் மார்ஷல் பீ. எச். மெண்டிஸ் சவால் கிண்ணத்தை சுவீகரித்தார்.

பெண்களுக்கான இறுதிப் போட்டியில் இந்தியாவின் அஞ்சலி சமுவேல், கொழும்பு சிறிமாவோ பண்டாரநாயக்க மகளிர் வித்தியாலயத்தின் சனித்மா சினாலி ஆகிய இருவரும் மோதினர்.

அஞ்சலி சமுவேல் 3 - 2 என்ற ஆட்டங்கள் வித்தியாசத்தில் வெற்றிபெற்று எயார் சீப் மார்ஷல் ஹரி குணதிலக்க நினைவுக் கிண்ணத்தை தனதாக்கிக்கொண்டார்.

இப் போட்டியில் வெற்றி பெற்றவர்களுக்கான பரிசளிப்பு மற்றும் சான்றிதழ் வழங்கும் நிகழ்வு விமானப்படை தளபதி எயார் மார்ஷல் உதேனி ராஜபக்ஷ அவர்களின் தலைமையில்   நடைபெற்றது.