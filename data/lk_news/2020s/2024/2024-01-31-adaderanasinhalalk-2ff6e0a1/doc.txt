පොලිස් අත්අඩංගුවේ සිටි තරුණයෙක් මරුට

සැකපිට පොලිස් අත්අඩංගුවට ගත් තරුණයෙකු මියයෑම සැකසහිත බව පවසමින් ගම්වාසීන් ඊයේ (30) රාත්‍රියේ අනුරාධපුර පොලීසිය ඉදිරිපිටට රැස්ව සිය විරෝධය පළ කළේය.

අනුරාධපුර මූලස්ථාන පොලීසියේ විශේෂ කොට්ඨාශ අපරාධ විමර්ශන අංශය ඊයේ පෙරවරුවේ මෙම තරුණයා සහ තවත් තරුණයින් දෙදෙනෙකු මත්ද්‍රව්‍ය චෝදනාවලට අත්අඩංගුවට ගෙන තිබේ.

පසුව ඔවුන්ගේ ඥාතීන් පොලීසියට පැමිණ තරුණයින්ට අවශ්‍ය ආහාර ලබා දී යළිත් නිවසට පැමිණ තිබිණි.

ඊයේ පස්වරුවේ ඥාතීන්ට කිසියම් අයෙක් දුරකථන ඇමතුමක් මඟින් දැනුම් දී ඇත්තේ තරුණයා හදිසියේ අසනීපවීම හේතුවෙන් අනුරාධපුර ශික්ෂණ රෝහලට ඇතුළත් කළ අතර ඉක්මනින් රෝහලට පැමිණෙන ලෙසය.

එම දැනුම්දීමට අනුව එහි ගිය තමන්ට දැකගැනීමට හැකි වූයේ මියගිය තරුණයාගේ නිසල දේහය බව ඥාතීහූ පවසති.

මිය ගිය තරුණයා පොලිස් සිරමැදිරිය තුළදී හදිසියේම රෝගාතුරවීම හේතුවෙන් අනුරාධපුර ශික්ෂණ රෝහලට ඊයේ පස්වරුවේ ඇතුළත් කිරීමෙන් පසුව මියගිය බව පොලිසිය පවසා ඇත.

කෙසේ වෙතත් මියගිය තරුණයාගේ පවු‍ලේ ඥාතීන් පවසන්නේ මෙම මරණය පිළිබඳව සැක සහිත බවය.

මෙසේ මියගොස් ඇත්තේ අනුරාධපුර දෙවන පියවරෙහි පදිංචි ශානුක ගිහාන් මාරඹගේ නමැති වයස අවුරුදු 22ක තරුණයෙකි.

මියගිය තරුණයාගේ මව විදේශගතව සිටින අතර මිත්තනිය සහ සීයාගෙ රැකවරණය යටතේ ඔහු ජීවත්ව සිට තිබේ.