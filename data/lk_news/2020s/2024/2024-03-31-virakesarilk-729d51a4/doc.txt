வசீகரிக்கும் தேயிலை மலைகளுக்கூடாக இலங்கையின் அடையாளமாக The Pekoe Trail

இலங்கையின் பொருளாதாரத்தில் வருமானத்தை ஈட்டும் மிக முக்கியமான துறையாக சுற்றுலாத்துறை காணப்படுகின்றது.  நாட்டில் உயிர்த்த ஞாயிறு தின தாக்குதல், கொவிட் பரவல் மற்றும் பொருளாதார நெருக்கடியின் பின்னர் சுற்றுலாத்துறையை மீளக்கட்டியெழுப்புவதற்கான தேவைப்பாடு காணப்பட்டது. அத்துடன் அத்துறையை நிலைப்படுத்துவதற்கான தேவையும் உணரப்பட்டது. நிலையான பின்னடைவு இல்லாத சுற்றுலாத்துறையை நோக்கி இயற்கையாகவே எவ்வித அபிவிருத்தியும் மேற்கொள்ளாது 300 கிலோமீற்றர் நீளம் கொண்ட இலங்கையின் சுற்றுலாத்துறையின் அடையாளமாக The Pekoe Trail உருவாக்கப்பட்டுள்ளது.

உலகளாவிய ரீதியில் மலையேறுதல் என்பது பிரபலமானதொரு பொழுதுபோக்கு அம்சமாக காணப்படுகின்றது. அமெரிக்கா, ஸ்பெயின், சீனா, அவுஸ்திரேலியா, சுவிற்சர்லாந்து உள்ளிட்ட பல நாடுகளில் இந்த மலையேறும் பொழுதுபோக்கு அம்சங்கள் காணப்படுவதுடன் சுற்றுலாத்துறைக்கு பெரும் பங்காற்றுகின்றன.

இலங்கையின் ஊவா மற்றும் மத்திய மாகாணங்களை உள்ளடக்கிய பகுதியில் உருவாக்கப்பட்டுள்ள The Pekoe Trail என்னும் மலையேறும் பகுதி மிகவும் வித்தியாசமான புதிய அனுபங்களை கொண்டுள்ளது.

The Pekoe Trail இலங்கையின் மத்திய மலைநாட்டின் மையப்பகுதி வழியாக 300 கிலோமீற்றர் தூரத்தைக் கொண்ட பல நாள் நடைபயணமாகும்.

ஆசியாவின் சிறந்த காடுகள், தேயிலைத்தோட்டங்கள், மலைகள், பள்ளத்தாக்குகள், நீர் நிலைகள், சம வெளிகள், புல்வெளிகள், கரடுமுரடான பகுதிகள், மனதுக்கு இதமான காட்சிகள் மற்றும் வசீகரமான கிராமங்களின் அழகினை இந்த 300 கிலோமீற்றரைக் கொண்ட The Pekoe Trail நடைபாதையின் மூலம் பயணிக்கும் போது அனுபவிக்க முடியும்.

இயற்கையின் ரம்மியமான சூழல், வானுயர்ந்த மரங்களில் பட்டுத்தெறிக்கும் காற்றின் ஓசை, குருவிகளின்  இரைச்சல், நீரின் சலசலப்பு  என்பன அங்கு கிடைக்கும் மனதை நெருடும் புதுவித அனுபவங்கள்.

கண்டி, எல்ல, ஹப்புத்தளை, பொகவந்தலாவை பள்ளத்தாக்கு மற்றும் கொத்மலை வழியாக செல்லும் போது கிடைக்கும் அனுபவம் மிகவும் தனித்துவமானது.

The Pekoe Trail அமைக்கும் போது மன்னர் காலத்தில் மற்றும் காலனித்துவ ஆட்சிகளின் கீழ் போக்குவரத்துகளுக்காகப் பயன்படுத்தப்பட்ட பல பாதைகள் கண்டுபிடிக்கப்பட்டுள்ளன.

கண்டியின் ஹந்தானயில் இருந்து ஆரம்பமாகும் 300 கிலோமீற்றர் நீளம் கொண்ட The Pekoe Trail நடைபாதை நுவரெலியாவின் பீதுரு தேயிலைத் தோட்டத்தில்  நிறைவடைகின்றது. இந்த நடைபாதை 22 கட்டங்களாக பிரிக்கப்பட்டுள்ளன. இந்த நடைபாதையானது 25 நகரங்களுக்கு ஊடாகவும் 80 கிராமங்களுக்கு ஊடாகவும் 24 தேயிலைத் தோட்டங்களுக்கு ஊடாகவும் செல்கின்றது. இதனால் தேயிலைத் தோட்டத் தொழில் துறை, சுற்றுலாத்துறை, ஆடைத்தொழிற்துறைகள் போன்றன வருமானங்களை உருவாக்க முடியும்.

The Pekoe Trail நடைபாதையை பயன்படுத்துவோருக்காக செயலியொன்றும் ( App ) அறிமுகப்படுத்தப்பட்டுள்ளது. The Pekoe Trail என்ற பெயரில் குறித்த செயலி உள்ளது.

சுற்றுலாப்பயணிகள் The Pekoe Trail  நடைபாதையில் இலகுவில் பயணிப்பதற்காக மரங்கள், கற்பாறைகளில் அடையாளங்கள் இடப்பட்டுள்ளன. அத்துடன் அவர்கள் பயன்படுத்தும் செயலியிலும் குறித்த அடையாளங்கள் மற்றும் விதிமுறைகள் உள்ளடக்கப்பட்டுள்ளதால் அங்கு அவர்களுக்கு எவ்வித சிக்கல்களும் ஏற்படாது.

The Pekoe Trail நடைபாதையில் சாதாரணமாக அரை நாள் நடக்கக் கூடியதாக உள்ளது. ஆனால் கொரியாவைச் சேர்ந்த சுற்றுலாப்பயணியொருவர் 59 மணித்தியாலங்களில் 300 கிலோமீற்றர் தூரமுடைய The Pekoe Trail நடைபாதையை கடந்துள்ளார்.

ஸ்பெயின் நாட்டைச் சேர்ந்த மிக்கேல் குனாட் என்பவர் The Pekoe Trail இன் ஆலோசகராகவும் நடைபாதை வடிவமைப்பாளராகவும் செயற்பட்டுள்ளார்.

இதன் அபிவிருத்திக்காக ஐரோப்பிய ஒன்றியத்தின் ஆதரவில் 5.3 மில்லியன் யூரோ நிதி உதவியுடனும்  அமெரிக்காவின் சர்வதேச முகவர் அமைப்பின் (USAID) மேலதிக ஆதரவுடன் 787,000 அமெரிக்க டொலர் நிதி உதவியுடனும் இத்திட்டம் முன்னெடுக்கப்படுகின்றது.

சுற்றுச்சூழல் பாதுகாப்பு மற்றும் மீள்சுழற்சி நடவடிக்கைகளை மேற்கொள்ள பிற அமைப்புகள் மற்றும் நிறுவனங்களையும் இணைத்து இந்த The Pekoe Trail நடைபாதையை சிறந்த முறையில்  கொண்டு செல்ல நடவடிக்கைகள் முன்னெடுக்கப்பட்டுள்ளன.

சுற்றுலாத்துறையில் இலங்கை அடுத்தகட்டத்தை அடைய The Pekoe Trail எனும் மலையேறும் பொழுதுபோக்கு அம்சம் ஒரு திருப்புமுனையாக அமையும்.

சுற்றுலாத்துறையை  நம்பியுள்ளவர்களுக்கு The Pekoe Trail பல்வேறு வழிகளில் கைகொடுக்கவுள்ளது. இலங்கையின் தேயிலை நாமத்தை சர்வதேச அளவில் கொண்டு செல்ல இந்த The Pekoe Trail உதவும்.

The Pekoe Trail அமைக்கப்பட்டுள்ள பகுதியில் உள்ள மக்கள் அங்கு தங்களது வாழ்வாதாரங்களை ஏற்படுத்தக்கூடிய தன்மை காணப்படுகின்றது. குறிப்பாக கலாசார உணவுகள், உடைகளை மலையேறும் வெளிநாட்டு சுற்றுலாப் பயணிகளுக்கு விற்பனை செய்யக்கூடிய நிலை உள்ளது. இதனால் வேலைவாய்ப்புக்களை ஏற்படுத்தக்கூடிய சந்தர்ப்பம் கிடைக்கின்றது.

ஒவ்வொரு ஊர்களுக்கு ஊடாகத்தான் இந்த The Pekoe Trail நடை பாதை அமைக்கப்பட்டுள்ளது. ஒவ்வொரு ஊர்களிலும் பொருளாதார மையங்களை அமைப்பதே இதன் பிரதான நோக்கமாகும். The Pekoe Trail அமைக்கப்பட்டுள்ள ஊர்களில் வசிக்கும் மக்கள் நடைபாதையில் பயணிப்பவர்களின் தேவைகளை அறிந்து அவர்களுக்குரிய சேவைகளை வழங்க முடியும்.

குறிப்பாக தங்குமிட சேவை, உணவு விநியோகம், சிற்றுண்டி விநியோகம், கூடாரங்கள் அமைத்து வழங்குதல், சப்பாத்து, ஆடை விநியோகம், குடிநீர் விநியோகம் போன்றவற்றை வழங்கி அவர்கள் தங்களது உழைப்புக்கான வழிகளை தேடிக்கொள்ள முடியும். இதனால் ஊர் மக்கள் தொழிலை உருவாக்கவும் தங்களது வருமானங்களை ஈட்டிக்கொள்ளவும் முடியும்.

சிறு நிறுவன மேம்பாடு, திறன் மேம்பாடு மற்றும் உள்ளூர் தொழில்முனைவோரை அதிக போட்டித்தன்மையுடனும், நெகிழ்ச்சியுடனும் பொருளாதார முன்னேற்றத்தில் நேரடியாகப் பயனடையச்செய்வது The Pekoe Trail இன் முக்கிய சமூகப் பொருளாதார நோக்கங்களாக காணப்படுகின்றது.

கிராமப்புற சமூகங்களில் வேலை வாய்ப்புகள் மற்றும் உள்நாட்டிற்கு சொந்தமான புதிய நிறுவனங்களுக்கான வாய்ப்புகளை உருவாக்கி, சமூகத்தை ஊக்குவிக்கும் என்பதுடன் இலங்கையின் மத்திய மலைநாட்டில் பொருளாதார வளர்ச்சியை எதிர்காலத்தில் ஏற்படுத்தும் சிறந்த திட்டமாகும்.

இலங்கையின் பன்முகத்தன்மையை உள்ளடக்கியதாக காணப்படும் The Pekoe Trail கலை, கலாசார, வரலாற்று மற்றும் நிலப்பரப்பு ரீதியாக இதுவொரு முக்கிய தளமாகவும் காணப்படுகின்றது.

புதிய ஆரோக்கிய அனுபவங்களைக் கொண்ட இந்த The Pekoe Trail பயணத்தின் போது பயணிகளை உடல் ரீதியாகவும், உணர்ச்சி ரீதியாகவும், ஆன்மிக ரீதியாகவும் கவரும் தன்மை கொண்டது.

இலங்கை தேயிலையின் கதைகள், இலங்கை தேயிலையின் பாரம்பரியம், பிரபலமான தொன்மங்களை இந்த The Pekoe Trail பாதை உயிர்ப்பிக்கும் அதேவேளை, வெவ்வேறு கலாச்சார அனுபவம், புதிய அனுபவங்களில் புத்துயிர் பெற உதவுகிறது.

The Pekoe Trail நடை பாதையில் பயணிக்கும் சுற்றுலாப் பயணிகளுக்கு என்ன தேவைகள் காணப்படுகின்றன என்பதை அறிந்து அப்பகுதியில் வசிக்கும் மக்கள் சேவைகளை வழங்க முடியும்  . அதற்கான பயிற்சிகள் வழங்கப்பட்டுள்ளன. இருப்பிடம், உணவு, பயணப்பொதிகளை சுமத்தல், குளிரூட்டப்பட்ட அறைகளை வழங்குதல், மலசலகூட வசதிகளை ஏற்படுத்திக்கொடுத்தல் போன்றவற்றை குறிப்பிட முடியும்.

The Pekoe Trail பயணிக்கும் போது தேவையான ஆடைகள், தொப்பிகள், மழைக்கவசங்கள், சப்பாத்துக்கள் உள்ளிட்டவற்றை அங்கு பெற்றுக்கொள்ள முடியும் என்பதுடன் ஏனைய வசதி வாய்ப்புக்களும் செய்துகொடுக்கப்படுகின்றன.

இவ்வாறு நடைபாதையில் பயணித்தல், மலையேறுதல் போன்ற செயற்பாடுகளில் ஈடுபடுவோர் தவறி விழுதல், காயப்படுதல், பாதை தவறுதல், தொலைந்து போதல் போன்ற இன்னல்கள் காணப்படுமென தெரிந்துகொண்டே இதில் ஈடுபடுவார்கள். இவற்றுக்கான பாதுகாப்பு தொடர்பான சேவைகளை வழங்க சந்தர்ப்பங்கள் காணப்படுகின்றன.

நடைபாதையை பயன்படுத்துவோரை விட அங்குள்ள மக்களுக்கு நீர் வழங்கல், கழிவகற்றல் முகாமைத்துவம், மீள்சுழற்சி நடவடிக்கைகள் போன்ற அடிப்படை முகாமைத்துவ செயற்பாடுகளை முன்னெடுக்க தனியார் நிறுவனங்களுக்கு இங்கு சிறந்த சந்தர்ப்பம் காணப்படுகின்றது.

எதிர்காலத்தில் The Pekoe Trail இனை பராமரிக்க நிதி தேவைப்பாடு காணப்படும் நிலையில், வியாபாரம், சமூக அபிவிருத்தியின் நோக்கில் தனியார் நிறுவனங்கள் இணைந்து செயற்படுவதன் மூலம் அதனை நிவர்த்தி செய்துகொள்ள முடியும்.

The Pekoe Trail இலங்கையின் ஊவா மற்றும் மத்திய மாகாணங்களில் அமைந்துள்ளதால், வருடம் முழுவதுமாக இதனை பயன்படுத்த முடியும். பல இடங்களில் வனவிலங்குகள் காணப்பட்டாலும் அவற்றை கண்காணிக்க வனவிலங்கு பாதுகாப்புத் திணைக்களம் ஒத்துழைப்புக்களை வழங்கும்.

Trail Pass முறையுள்ளதால் குறிப்பிட்ட நேரத்திற்கு ஒரு தொகையினரை உள்ளே எடுப்பதன் மூலம் கண்காணிப்பு நடவடிக்கைகள் செயலி மூலம் இலகுவில் மேற்கொள்ளப்படுகின்றது.

The Pekoe Trail நடை பாதையானது ரயில்வே திணைக்களத்திற்குரிய நிலப் பகுதி, வனவளத் திணைக்களத்திற்குரிய நிலப் பகுதி, அரச மற்றும் தனியார் நிலப்பகுதிகள், வனவிலங்கு பாதுகாப்புத் திணைக்கள நிலப்பகுதி, பெருந்தோட்டக் கம்பனிகளுக்கான நிலப்பகுதிகளுக்கு ஊடகாக செல்கின்றது.

இதுவரை 340 கும் மேற்பட்ட சுற்றுலா வியாபார நடவடிக்கைகளை மேற்கொள்வதற்கான திட்டங்கள் முன்னெடுக்கப்பட்டுள்ளன. குறிப்பாக சுகாதாரம் மற்றும் பாதுகாப்பு குறித்து முக்கிய கவனம் செலுத்தப்பட்டுள்ளது. சுற்றுலாப்பயணிகள், சேவை வழங்குநர்களின் சுகாதாரம் மற்றும் பாதுகாப்பு தொடர்பில் கவனம் செலுத்தப்பட்டுள்ளது.

அச்சுறுத்தல்கள், பாதுகாப்பு, எவ்வாறு சுற்றுலாப்பயணிகளுடன் சேவை வழங்குனர்கள் உரையாடல்களை மேற்கொள்வது தொடர்பில் பயிற்சியளிக்கப்பட்டுள்ளது. அத்துடன் சுய பாதுகாப்பு, உணவுப் பாதுகாப்பு தொடர்பான பயிற்சிகளும் வழங்கப்பட்டுள்ளன.

இலங்கையில் சுற்றுலாப்பயணிகள் அனுபவிப்பதற்கு பல இடங்கள் காணப்படுகின்ற போதிலும்  The Pekoe Trail என்பது மிகவும் தனித்துவமானதொன்றாகும்.

அண்மையில் கண்டியில் டுவரிசம் ரீசீலியன்ஸ் திட்டத்தினரால் (Tourism Resilience Project )  The Pekoe Trail தொடர்பான விளக்கமளிக்கும் செயற்திட்டமும் களப்பயணமும் முன்னெடுக்கப்பட்டமை குறிப்பிடத்தக்கது.