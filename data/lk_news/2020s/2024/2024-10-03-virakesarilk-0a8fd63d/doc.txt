வெவ்வேறு பகுதிகளில் இடம்பெற்ற விபத்துக்களில் மூவர் உயிரிழப்பு

வெவ்வேறு பகுதிகளில் நேற்று புதன்கிழமை  (02) இடம்பெற்ற வீதி விபத்துக்களில் மூவர் உயிரிழந்துள்ளதாக பொலிஸார் தெரிவித்துள்ளனர்.

சூரியவெவ பகுதியிலிருந்து பதலங்கல நோக்கிப் பயணித்த மோட்டார் சைக்கிள் ஒன்று, வீதியின் வலதுபுறமாக திரும்ப முயன்ற போது, அதே திசையில் பயணித்த பஸ் ஒன்றை முந்திச் செல்ல முயன்ற டிப்பர் வாகனம் ஒன்றுடன் மோதியதில் இந்த விபத்து இடம்பெற்றுள்ளது.

விபத்தின் போது மோட்டார் சைக்கிளின் செலுத்துனரும் ,மோட்டார் சைக்கிளில் பயணித்த 04 வயதுடைய சிறுமியும் காயமடைந்து சூரியவெவ வைத்தியசாலையில் அனுமதிக்கப்பட்டு மேலதிக சிகிச்சைக்காக அம்பாந்தோட்டை ஆதார வைத்தியசாலைக்கு மாற்றப்பட்ட பின்னர் மோட்டார் சைக்கிள் செலுத்துனர் உயிரிழந்துள்ளதாக பொலிஸார் தெரிவித்தனர்.

இதனையடுத்து, டிப்பர் வாகனத்தின் சாரதி பிரதேசத்தை விட்டு தப்பிச் சென்றுள்ளதுடன், அவரை கைது செய்வதற்கான விசாரணைகளை சூரியவெவ பொலிஸார் மேற்கொண்டு வருகின்றனர்.

இதேவேளை, தெனியாய - கிரிவெல்தொல வீதியின் கிரிவெல்தொல சந்தி பகுதியில், கிரிவெல்தொலயிலிருந்து தெனியாய நோக்கிப் பயணித்த முச்சக்கரவண்டி ஒன்று சாரதியின்  கட்டுப்பாட்டை இழந்து வீதியை விட்டு விலகி  பாறை மீது மோதி விபத்துக்குள்ளாகியுள்ளது.

விபத்தின் போது முச்சக்கரவண்டியின் சாரதியும் பின்புறத்தில் அமர்ந்திருந்த 5 வயது குழந்தையும், 18 வயதுடைய யுவதியும் காயமடைந்து வைத்தியசாலையில் அனுமதிக்கப்பட்ட பின்னர்  முச்சக்கரவண்டியின் சாரதி உயிரிழந்துள்ளதாக பொலிஸார் தெரிவித்தனர்.

இதேவேளை, கொஸ்கொடை -  கடுகொட வீதியில் கடுகொடையிலிருந்து பொல்ஹேன நோக்கிப் பயணித்த கெப் வாகனம் ஒன்று வேகக் கட்டுப்பாட்டை இழந்து வீதியை விட்டு விலகி அருகிலிருந்த தொலைபேசி கம்பத்தில் மோதி விபத்துக்குள்ளானதில் ஒருவர் உயிரிழந்துள்ளதாக பொலிஸார் தெரிவித்தனர்.