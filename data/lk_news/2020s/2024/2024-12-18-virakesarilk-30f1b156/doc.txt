நியூஸிலாந்துக்கு எதிரான ரி20 தொடருக்கான இலங்கை அணியில் வெல்லாலகேவுக்கு இடம் இல்லை; பானுக்க ராஜபக்ஷவுக்கு வாய்ப்பு

நியூஸிலாந்துக்கு எதிராக இம் மாத இறுதியில் ஆரம்பமாகவுள்ள 3 போட்டிகள் கொண்ட சர்வதேச ரி20 கிரிக்கெட் தொடருக்கான 16 வீரர்களைக் கொண்ட இலங்கை குழாத்தை ஸ்ரீலங்கா கிரிக்கெட் புதன்கிழமை (18) மாலை வெளியிட்டது.

அதேவேளை, பானுக்க ராஜபக்ஷவுக்கு இடம் வழங்கப்பட்டுள்ளமை ஆச்சரியத்தை தோற்றுவிக்கிறது. கடந்த இரண்டு வருடங்களில் துடுப்பெடுத்தாடிய 6 போட்டிகளில் அவரால் பெறப்பட்ட அதிகபட்ச இன்னிங்ஸ் எண்ணிக்கை 17 ஓட்டங்களாகும்.

அவருக்குப் பதிலாக வளர்ந்துவரும், இன்னும் பல்லாண்டுகள் விளையாடக்கூடியவர் எனக் கருதப்படும் வெல்லாலகேவுக்கு வாய்ப்பு வழங்கியிருந்தால் நலமாக இருந்திருக்கும் என்பது சில கிரிக்கெட் விமர்சகர்களின் கருத்தாகும்.

சரித் அசலன்க தலைமையிலான இலங்கை குழாத்தில் இளம் சகலதுறை வீரர் சமிந்து விக்ரமசிங்க இணைத்துக்கொள்ளப்பட்டுள்ளார்.

இது இவ்வாறிருக்க, லங்கா ரி10 சுப்பர் லீக் போட்டியில் துடுப்பாட்டத்தில் அசத்திய தினேஷ் சந்திமாலுக்கு மற்றொரு வாய்ப்பு வழங்கப்பட்டுள்ளது. அவர் கடைசியாக 2022இலேயே சர்வதேச ரி20 போட்டியில் விளையாடி இருந்தார்.

இலங்கைக்கும் நியூஸிலாந்துக்கும் இடையிலான முதல் இரண்டு சர்வதேச ரி20 கிரிக்கெட் போட்டிகள் மவுண்ட் மௌகானுய் விளையாட்டரங்கில் டிசம்பர் 28ஆம், 30ஆம் திகதிகளில் நடைபெறும்.

சரித் அசலன்க (தலைவர்), பெத்தும் நிஸ்ஸன்க, குசல் மெண்டிஸ், குசல் பெரேரா, அவிஷ்க பெர்னாண்டோ, கமிந்து மெண்டிஸ், தினேஷ் சந்திமால், பானுக்க ராஜபக்ஷ, வனிந்து ஹசரங்க, மஹீஷ் தீக்ஷன, ஜெவ்றி வெண்டசே, சமிந்து விக்ரமசிங்க, மதீஷ பத்திரண, நுவன் துஷார, அசித்த பெர்னாண்டோ, பினுர பெர்னாண்டோ.