ஜனாதிபதி அநுரவுடன் டக்ளஸ் தொலைபேசியில் உரையாடல்

ஜனாதிபதி அநுரகுமார திசாநாயக்கவுக்கும், ஈழ மக்கள் ஜனநாயக கட்சியின் செயலாளர் நாயகமும் முன்னாள் அமைச்சருமான டக்ளஸ் தேவானந்தவுக்கும் இடையில் உரையாடலொன்று நடைபெற்றுள்ளது.

வேலணைப் பிரதேசத்துக்கு பொதுமக்களைச் சந்திப்பதற்கு  டக்ளஸ் தேவானந்தா விஜயம் செய்திருந்த தருணத்தில், இந்திய இழுவைப்படகுகள் தமது பகுதிகளுக்குள் அத்துமீறிப் பிரவேசிக்கும் நிலைமைகள் அதிகரித்து வருகின்றன என்ற விடயத்தினைச் சுட்டிக்காட்டியுள்ளனர்.

அவ்விதமான நிலைமைகள் தொடர்கதையாக இருக்கின்ற நிலையில், இந்திய வெளிவிவகார அமைச்சர் சுப்பிரமணியம் ஜெய்சங்கரின் இலங்கை விஜயத்தின்போது இலங்கை கடற்பரப்பில் அத்துமீறி நுழைந்த குற்றச்சாட்டில் கைதான ஐம்பது இந்திய மீனவர்கள் எதுவிதமான நிபந்தனைகளுமின்றி விடுதலை செய்யப்பட்டுள்ளனர்.

ஆகவே, தமது வாழ்வாதாரம் அழிக்கப்பட்டு வருகின்றமையை புதிய ஆட்சியாளர்கள் கவனத்தில் கொண்டு உரிய நடவடிக்கைகள் எடுக்க வேண்டும் என்று பொதுமக்கள் டக்ளஸிடம் வலியுறுத்தியுள்ளனர்.

இவ்விதமான நிலையில் குறித்த பகுதியில் நின்றவாறே டக்ளஸ், ஜனாதிபதி அநுரவை தொலைபேசியில் அழைத்து உரையாடியுள்ளார். இதன்போது பொதுமக்கள் வெளிப்படுத்திய ஆதங்கத்தினையும் அவர் எடுத்துரைத்துள்ளார்.

அதன்போது, ஜனாதிபதி அநுரகுமார குறித்த விடயம் சம்பந்தமாக தான் கவனம் செலுத்துவதாகவும் அது தொடர்பில் விரைவில் டக்ளஸுடன் பேச்சுக்களை முன்னெடுக்கவுள்ளதாகவும் குறிப்பிட்டுள்ளார்.