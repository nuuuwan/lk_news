இலங்கைக்கு கடத்த முற்பட்ட 99 கிலோ கிராம் ஹசீஸ் போதைப் பொருள் தமிழகத்தில் கைப்பற்றல்

தமிழகத்தின் ராமநாதபுரம் மாவட்டம் மண்டபம்  கடற்கரை அருகே இலங்கைக்கு கடத்த முற்பட்ட  99 கிலோ கிராம் ஹசீஸ் போதைப் பொருள் கைப்பற்றப்பட்டுள்ளது.

இதனை மத்திய பொருளாதாரப் புலனாய்வு பணியகம் மற்றும்  மண்டபம் கடலோர காவல் படை  கைப்பற்றியுள்ளது.

கைப்பற்றப்பட்ட ஹசீஸ் போதைப் பொருள் இலங்கை மதிப்பில் 401 கோடி  (இந்திய மதிப்பில்  108 கோடி) ரூபாவாகும்.

ராமேஸ்வரம், தனுஷ்கோடி கடல் வழியாக படகு மூலம் இலங்கைக்கு போதைப்பொருட்கள் கடத்திச் செல்வதாக சென்னை மண்டல மத்திய வருவாய் புலனாய்வு பிரிவு அதிகாரிகளுக்கு ரகசிய தகவல் கிடைத்துள்ளது.

அதை தொடர்ந்து மத்திய வருவாய் புலனாய்வு பிரிவினர் இந்திய கடலோர காவல் படையினருடன் இணைந்து ரோந்து கப்பலில் தனுஷ்கோடி கடல் பகுதிக்கு நேற்று முன்தினம் விரைந்துள்ளனர்.

அப்போது தனுஷ்கோடி அருகே நடுக்கடலில் சென்று கொண்டிருந்த நாட்டு படகை சந்தேகத்தின்பேரில் பிடித்து சோதனை செய்தனர். இதில் அந்த படகில் பல கோடி ரூபாய் மதிப்புள்ள போதைப்பொருட்கள் இருப்பது கண்டுபிடிக்கப்பட்டுள்ளது.

இதைத்தொடர்ந்து போதைப் பொருட்கள் மற்றும் படகை பறிமுதல் செய்த இந்திய கடலோர காவல் படையினர், படகில் இருந்த 3 பேரையும் கைது செய்தனர்.

இந்நிலையில், இந்த போதைப்பொருள் கைப்பற்றல் குறித்து சென்னை மண்டல மத்திய வருவாய் புலனாய்வு பிரிவினர் வெளியிட்டுள்ள செய்திக்குறிப்பில்,

மன்னார் வளைகுடா கடல் பகுதி வழியாக இலங்கை நோக்கி சென்று கொண்டிருந்த நாட்டுப்படகை தடுத்து நிறுத்தி சோதனை செய்ததில் 5 சாக்குப்பைகளில் 111 பொதிகளில் இருந்த 99 கிலோ 'ஹசீஸ்' என்ற போதைப்பொருள் கைப்பற்றப்பட்டுள்ளது. இந்த போதைப்பொருளின் சர்வதேச மதிப்பு ரூ.108 கோடி இருக்கும் என்று அதில் தெரிவிக்கப்பட்டுள்ளது.

இதுகுறித்து 3 பேரை கைது செய்து விசாரணை நடத்தி வருவதாகவும் இந்த போதைப்பொருளை பாம்பனில் இருந்து காரில் ஏற்றிக் கொண்டு வந்த ஒருவர், கடற்கரையில் இருந்து படகில் ஏற்றி அனுப்பி வைத்ததாகவும் தெரிவிக்கப்பட்டுள்ளது.

தனுஷ்கோடி கடல் வழியாக இலங்கைக்கு கடத்த முயன்ற சுமார் 108 கோடி ரூபாய் மதிப்புள்ள போதைப்பொருள் பறிமுதல் செய்யப்பட்ட சம்பவம் ஒட்டுமொத்த உளவு பிரிவு போலீசார் மத்தியில் பரபரப்பை ஏற்படுத்தியுள்ளது.

ராமேஸ்வரம், தனுஷ்கோடி உள்ளிட்ட ராமநாதபுரம் மாவட்ட கடல் வழியாக இலங்கைக்கு கடத்த முயன்றதில் இதுவரை இல்லாத அளவிற்கு முதல் முறையாக 108 கோடி ரூபாய் மதிப்புள்ள போதைப்பொருள் கைப்பற்றப்பட்டுள்ளது. இதுவே முதல் முறை என குறிப்பிட்டுள்ளது.