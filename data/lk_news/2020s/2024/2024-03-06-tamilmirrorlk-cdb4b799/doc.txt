கடுமையான தீர்மானங்கள் ஊடாகவே இதிலிருந்து மீள முடியும்

அழகிய வார்த்தைகள், வாக்குறுதிகளால் பொருளாதார நெருக்கடிக்கு தீர்வுகாண முடியாது, கடுமையான தீர்மானங்கள் ஊடாகவே நெருக்கடியில் இருந்து மீள முடியும் என்று  ஜனாதிபதி ரணில் விக்கிரமசிங்க தெரிவித்தார்.

மேலும், .பொருளாதாரம் ஆரம்ப கட்ட ஸ்திரப்படுத்தலில் காணப்படுகிறது. நாட்டு மக்களுக்கு தொடர்ந்து நிவாரணம் வழங்கப்படும் என்றும் ஜனாதிபதி கூறினார்.

புத்தகம், மருந்து பொருட்கள் உள்ளிட்ட தெரிவு செய்யப்பட்ட பொருட்கள் வற் வரி பட்டியலில் இருந்து நீக்கப்படும் என்றும் குறிப்பிட்டார்.

அத்துடன் பொருளாதாரத்துக்கு பாதிப்பு ஏற்படும் வகையில் நிவாரணம் வழங்கப் போவதில்லை என்றும் ஜனாதிபதி கூறினார். R

1. 2022 ஆம் ஆண்டுடன் ஒப்பிடுகையில் 2023 ஆம் ஆண்டு அரச வருவாயை 50 சதவீத்திற்கும் மேல் அதிகரிக்க முடிந்ததாகவும் கடந்த வருடம் முதன்மைக் கணக்கில் உபரியைப் பெற முடிந்ததாகவும் தெரிவித்த ஜனாதிபதி, இதன்மூலம் மூன்று முதல் நான்கு ஆண்டுகளாக அரசாங்கத்திற்கு சேவை வழங்கிய ஒப்பந்ததாரர்களுக்கு வழங்க வேண்டிய நிலுவைத் தொகை முழுமையாக செலுத்தப்பட்டுள்ளதாகத் தெரிவித்தார்.

2. மத்திய வங்கி மற்றும் அரசாங்கம் ஆகியன ஒருங்கிணைந்து மேற்கொண்ட நுண் பொருளாதார கேள்வி முகாமைத்துவ முன்முயற்சியின் காரணமாக 2022 செப்டம்பரில் 70% ஆக இருந்த பணவீக்கம் 2024 பெப்ரவரியில் 5.9% ஆக வீழ்ச்சியடைந்தது.இதன் காரணமாக சிறு மற்றும் மத்திய தொழில்முயற்சியாளர்களுக்கும் நுகர்வோருக்கும் நிவாரணம் வழங்கி 30 வீதத்தை தாண்டிய வரி வீதத்தை 2023 இல் 10 சதவீதத்தை விட  குறைவான தொகைக்குக் கொண்டுவந்துள்ளதாக ஜனாதிபதி தெரிவித்தார்

3. 1977ஆம் ஆண்டுக்கு பின்னர் முதன்முறையாக 2023ஆம் ஆண்டில் கொடுப்பனவு இருப்பு மற்றும் நடப்புக் கணக்கு உபரியை அடைய முடிந்ததாகவும் இதன் காரணமாக கடந்த வருடம் இதே காலப்பகுதியில்  363 ரூபாவாக இருந்த அமெரிக்க டொலரின்  பெறுமதி நேற்று சுமார் 308 ரூபாவாக   வீழ்ச்சியடைந்து ரூபாவின் பெறுமதி வலுப்பெற்றுள்ளதாக ஜனாதிபதி தெரிவித்தார்.

4. 2023 ஆம் ஆண்டு முதல் 2027 ஆம் ஆண்டு வரையான காலப்பகுதியில் கடனை மீளச் செலுத்தாமலிருக்க, தற்காலிக சலுகைக் காலம் கிடைக்குமென எதிர்பார்ப்பதாகவும், 2027 ஆம் ஆண்டு முதல் 2042 ஆம் ஆண்டு வரையான காலப்பகுதியில் கடனைச் செலுத்த நடவடிக்கை எடுப்பதாகவும் ஜனாதிபதி ரணில் விக்ரமசிங்க தெரிவித்தார்.

5. கடன் மறுசீரமைப்பு பேச்சுவார்த்தையின் வெற்றியின் காரணமாக  வருடத்தில்  செலுத்த வேண்டிய வெளிநாட்டுக் கடன் தொகையை மொத்த உள்நாட்டு உற்பத்தியில் 9.5% லிருந்து 4.0% ஆக குறைக்க முடிந்ததாகவும் 2022 மற்றும் 2023 இல் எட்டப்பட்ட பொருளாதார வளர்ச்சியை  இதேபோன்று தொடர்ந்தால், அரசாங்க வருவாயை உயர்த்த முடியும் எனவும் கடன் செலுத்துவது நாட்டுக்கு சுமையாக இருக்காது எனவும்  ஜனாதிபதி தெரிவித்தார்.

6. வரி வலையமைப்பை விரிவுபடுத்தும் வேலைத்திட்டத்தின் கீழ் 2023ஆம் ஆண்டில் மொத்த வரிக் கோப்புகளின் எண்ணிக்கை ஒரு மில்லியனுக்கும் அதிகமாக அதிகரிக்கப்பட்டுள்ளதாகத் தெரிவித்த ஜனாதிபதி ரணில் விக்ரமசிங்க, பணம் அச்சிடுவது முற்றாக நிறுத்தப்பட்டுள்ளதாகவும் குறிப்பிட்டார்.

7. அரச நிதி மற்றும் பொருளாதார முகாமைத்துவத்தை மேம்படுத்துவதற்கான சட்ட வரைவு கட்டமைப்பை பலப்படுத்தவும் நவீனமயப்படுத்தவும் தேவையான சட்ட சீர்திருத்தங்கள் மேற்கொள்ளப்பட்டு வருவதாக சுட்டிக்காட்டிய ஜனாதிபதி, தெற்காசியாவில் முதன் முறையாக நிர்வாக முறைமை கண்காணிப்பு அறிக்கையான Governance Diagnostic Report இனை வௌியிட்டுள்ளதோடு, மோசடிச் செயற்பாடுகளுக்கு எதிரான நடவடிக்கைகளும் முன்னெடுக்கப்பட்டு வருவதாக ஜனாதிபதி தெரிவித்தார்.