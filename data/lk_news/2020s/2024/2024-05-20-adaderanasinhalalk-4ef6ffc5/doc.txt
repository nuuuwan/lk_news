ඉරාන ජනපති ගමන්කළ යානය කඩාවැටුණු ස්ථානයේ නවතම ඡායාරූප

ඉරාන ජනාධිපති ඊබ්‍රාහිම් රයිසි ගේ මරණය හේතුවෙන් ඉරාන අධ්‍යාත්මික නායක අයතොල්ලා අල් කමෙනි විසින් එරට දින 5ක ශෝක කාලයක් ප්‍රකාශයට පත්කර ඇති බව ජාත්‍යන්තර මාධ්‍ය වාර්තා කරයි.

ඊයේ (19) සිදුවූ හෙළිකොප්ටර් යානා අනතුරින් රයිසි ජනාධිපතිවරයාට අමතරව එහි ගමන් කළ ඉරාන විදෙස් කටයුතු ඇමති හුසේන් අමීර් අබ්දෙල්ලහා ද මියගොස් තිබුණි.

අනතුරට පත් හෙළිකොප්ටර් යානය තුළ අසර්බයිජානයේ සිට ආපසු පැමිණෙමින් සිටි ජනාධිපතිවරයා, ඇතුළු පුද්ගලයින් 9 දෙනෙකු ගමන් කර තිබිණි.

කලාපයේ පැවැති අපැහැදිලි කාලගුණය හේතුවෙන් යානය මෙලෙස අනතුරට පත්වූ බව වාර්තා වේ.

63 හැවිරිදි වියේ පසුවූ රයිසි එරට මීළඟ අධ්‍යාත්මික නායකයා වෙතැයි අපේක්ෂා කෙරිණි.

ඉරාන රතු අඩසඳ ආයතනය අද නිවේදනය කළේ අනතුරින් මියගිය ජනපතිවරයාගේ සහ අනෙක් පුද්ගලයින්ගේ සිරුරු සොයාගත් බවයි. ඒ අනුව අදාළ මෙහෙයුම් කටයුතු නවතා දැමිණි.

ජීවිතක්ෂයට පත්වූ ජනාධිපතිවරයා ගේ අවසන් කටයුතු හෙට (21) ටෙබ්‍රිස් ප්‍රදේශයේදී සිදුකිරීමට නියමිතය.

මේ අතර සහන කණ්ඩායම බේරාගැනීමේ සහ සිරුරු ගෙන ඒමට අදාළ ඡායාරූප රොයිටර්ස් පුවත් සේවය විසින් නිකුත් කර තිබුණි.