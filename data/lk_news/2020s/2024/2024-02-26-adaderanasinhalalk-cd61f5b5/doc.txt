ශ්‍රී ලංකා මහ බැංකු විධායක නිලධාරීන්ගෙන් නිවේදනයක්

සේවක වැටුප් සංශෝධනය සම්බන්ධයෙන් සමාජය තුළ ඇති විවේචන සම්බන්ධයෙන් ශ්‍රී ලංකා මහ බැංකුවේ විධායක නිලධාරීන්ගේ සංගමය විසින් විශේෂ නිවේදනයක් නිකුත් කර තිබේ.

ශ්‍රී ලංකා මහ බැංකුව එහි ආරම්භයේ පටන්ම ස්වාධීන ආයතනයක් ලෙස ස්ථාපිත කර ඇති බව එම නිවේදනයේ දැක්වේ.

ඒ අනුව පෙර පැවති මුදල් මණ්ඩලයට මෙන්ම වර්තමාන පාලක මණ්ඩලයට ද මහ බැංකු පරිපාලනයට අදාළ තීරණ ගැනීමේ ස්වාධීනත්වය පවරා දී ඇත්තේ, තර්කානුකූල පදනමක් මත වන අතර එකී පරිපාලනමය ස්වාධීනත්වය ලෝකයේ අනෙකුත් මහ බැංකු සඳහා ද එලෙසම පවතින බව ද එම නිවේදනයේ වැඩිදුරටත් දැක්වේ.

එමෙන්ම විශ්‍රාම වැටුප් සංශෝධනයක් සිදුවී නොමැති පසුබිමක් තුළ මහ බැංකු විශ්‍රාමිකයින්ගේ විශ්‍රාම වැටුප් 70%කින් පමණ වැඩිකොට ඇතැයි යන්න මුළුමනින්ම සාවද්‍ය පුවතක් බවත් ඇතැම් පාර්ශවයන්ගේ පෞද්ගලික න්‍යාය පත්‍රයන් හමුවේ ශ්‍රී ලංකා මහ බැංකුවේ ප්‍රතිරූපය කෙලෙසීම සඳහා සමාජගත කරන ලද අසත්‍ය දෙයක් බවත් එම නිවේදනයේ තවදුරටත් සඳහන්ය.

රටෙහි පැවති උද්ධමනය සහ පවතින බදු බර හමුවේ තම සේවකයින්ට සිදුවු අපහසුතාවය මඟ හැරවීමට ඇතැම් පෞද්ගලික බැංකු ඇතුළු පෞද්ගලික ආයතන විවිධ ක්‍රියාමාර්ග ගෙන ඇති අතර, රජයේ ආයතන ඇතුළු අනෙකුත් ක්ෂේත්‍රයන්හි දී ද වැටුප් සංශෝධනය විය යුතු බව සිය සංගමයේ මතය බව එම නිවේදනයේ දැක්වේ.

රටෙහි ආර්ථික ව්‍යවසනයට වගකිව යුත්තන් කවුරුන්දැයි යන්න ශ්‍රේෂ්ඨාධිකරණ තීන්දුවක් හරහාම ප්‍රකාශයට පත්වී තිබිය දී ඇතැම් දේශපාලකයින් විසින් මහ බැංකු නිලධාරීන් වෙත ආර්ථික ඝාතකයින් ලෙස චෝදනා කරන්නේ කවර පදනමකින් දැයි එම දේශපාලකයින් විසින්ම තර්කානුකූලව සමාජය ඉදිරියේ පැහැදිලි කළ යුතු බව ද ඔවුන් අවධාරණය කරයි.

එහෙන්ම එවැනි නිලධාරීන් සිටී නම් ස්වාධීන විමර්ශනයක් හරහා ඔවුන්ට එරෙහිව සුදුසු විනය ක්‍රියාමාර්ග ගැනීමට බාධාවක් නොමැති අතර එවන් ස්වාධීන විමර්ශන ක්‍රියාවලියකට සිය වෘත්තීය සංගමයේ උපරිම සහයෝගය ලබාදෙන බවත් අදාළ නිවේදනයෙන් වැඩිදුරටත් දැක්වේ.