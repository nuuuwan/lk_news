சங்காவைப் போன்று உயர்வதற்கு கடும் உழைப்பு அவசியம் என்கிறார் 'குட்டி சங்கா' ஷாருஜன்

'குட்டி சங்கா' (Little Sanga) என எனக்கு புனைப் பெயர் சூட்டபட்டதையிட்டு பெருமை அடைகிறேன். ஆனால், அவரைப் போன்று உயர்வதாக இருந்தால் கிரிக்கெட் அரங்கில் கடுமையாக உழைக்க வேண்டிவரும் என வீரகேசரி ஒன்லைனுக்கு கொட்டாஞ்சேனை புனித ஆசீர்வாதப்பர் கல்லூரி கிரிக்கெட் அணித் தலைவர் ஷாருஜன் சண்முகநாதன் தெரிவித்தார்.

விண்ணகத்தில் ஏற்பாடு செய்யப்பட்ட  பென்ஸ் -வெஸ்லி போட்டி தொடர்பான ஊடக சந்திப்பின் பின்னர் ஷாருஜனிடம் பிரத்தியேகமாக எழுப்பிய கேள்வி ஒன்றுக்கு பதிலளிக்கையிலேயே அவர் இதனைத் தெரிவித்தார்.

'எனக்கு குட்டி சங்கா என பெயர் சூட்டப்பட்டபோது நான் சிறுவனாக இருந்தேன். அதன் பெருமையை இப்போது உணர்கிறேன். அவர் ஒரு கிரிக்கெட் மேதை. சங்காவைப் (குமார் சங்கக்கார) போன்று உயரிய நிலைக்கு வருவதென்பது இலகுவானதல்ல. அதற்காக கிரிக்கெட் அரங்கில் நான் கடுமையாக உழைக்க வேண்டும். எத்தனையோ படிகளைக் கடக்க வேண்டும். அந்த இடத்தை அடைவதற்கு நான் சரியான நிலையில் இருக்கின்றேனா என்பது எனக்கு தெரியாது.

'என்றாலும் அடுத்த கட்டத்தை அடைவதற்கு என்னாலானமட்டும் முயற்சிப்பேன். நான் கடுமையாக உழைத்து செயல்முறையை  முறையாக பின்பற்றவேண்டும். அந்த செயல்முறையை சிறப்பாக பேணி முன்னோக்கிச் செல்லும் போது அதிர்ஷ்டமும் கைகொடுத்தால் நான் நல்ல நிலையை அடைய வாய்ப்பு கிடைக்கும். அதனை முன்னிட்டு விடாமுயற்சியுடன் விளையாடுவேன்' என சாருஜன் சண்முகநாதன் தெரிவித்தார்.

தென் ஆபிரிக்காவில் கடந்த மாதம் நடைபெற்ற 19 வயதுக்குட்பட்ட உலகக் கிண்ண கிரிக்கெட் போட்டியில் இலங்கை அணியில் இடம்பெற்ற  ஷாருஜன்  தனது பங்கை செவ்வனே ஆற்றியிருந்தார். அந்தப் போட்டியில் பெற்ற அனுபவங்கள் குறித்து அவரிடம் கேட்டபோது,

'உலகக் கிண்ணப் போட்டியில் நான் எனது பாத்திரத்தை எவ்வளவு திறமையாக செய்யமுடியுமோ அந்தளவுக்கு திறமையாக செய்தேன். அங்கு எனக்கு நிறைய அனுபவம் கிடைத்தது. எம்முடன் சனத் (ஜயசூரிய) வந்திருந்தார். அவரிடம் நாங்கள் நிறைய விடயங்களைக் கற்றுக்கொண்டோம். என்னைப் பொறுத்த மட்டில் நான் எங்கு சென்றாலும் கற்றுக்கொள்வதில் குறியாக இருப்பேன். அதற்கு அமைய தென் ஆபிரிக்காவில் நிறைய விடயங்களைக் கற்றுக்கொண்டேன். அந்த விடயங்களை எனது கல்லூரி வீரர்களுடன் பகிர்ந்துகொண்டு அவர்களை முன்னேற்றப் பாதையில் இட என்னால் ஆன பங்களிப்பை வழங்குவேன். அத்துடன் இரண்டு வீரர்களையாவது 19 வயதுக்குபட்ட அணிக்கு கொண்டு வரவேண்டும் என விரும்புகிறேன். அத்துடன் எமது வீரர்கள் அனைவரையும் சிறந்த நிலையை அடையச் செய்வதற்கு நான் முயற்சிக்கிறேன்.

'எமது அணியில் இந்த வருடம் புதிய வீரர்களே அதிகம் இடம்பெறுகின்றனர். அதனால் அடுத்த மூன்று வருடங்கள் எமது அணி திறமையாக விளையாடக்கூடிய நிலையில் இருக்கும். எமது அணியில் இடம்பெறுபவர்கள் ஓர் கூட்டு அணியாக விளையாடி வருகின்றனர். தனிநபர் ஆற்றல்களில் எமது அணி தங்கவில்லை. உதவி அணித் தலைவர் அர்ஷான் ஜோசப் உட்பட இன்னும் ஒரு வீரர் அரைச் சதங்கள் பெற்று திறமையை வெளிப்படுத்தியுள்ளனர். ஆனால், நாங்கள் ஓரணி என்ற உணர்வுடனேயே விளையாடிவருகிறோம். பதுளை மாவட்ட அணிக்காக திறமையாக பந்துவீசிய இடதுiகை வேச்சாளர் அஜய் எமது அணியில் இடம்பெறுகிறார். இன்னும் பல சிறந்த இளம் வீரர்கள் அணியில் இடம்பெறுகின்றனர்.கடைசி இரண்டு போட்டிகளில் எமது அணி சிறப்பாக விளையாடி இருந்தது. அது எங்கள் அனைவருக்கும் உற்சாகத்தையும் நம்பிக்கையையும் கொடுத்துள்ளது. ' என்றார்.

விண்ணகத்தில் ஏற்பாடு செய்யப்பட்ட போட்டியின் கடந்த வருட அத்தியாயத்தில் சதத்தை அண்மித்து அதனைப் பெறமுடியாமல் பொனது உங்களுக்கு ஏமாற்றத்தைக் கொடுத்திருக்கும் அல்லவா? எனக் கேட்டதற்கு,

'அவை எல்லாம் கிரிக்கெட்டில் ஒரு பகுதியாகும். கடந்த வருடம் நான் சிறப்பாக விளையாடினேன். வெஸ்லியுடனான போட்டியில் 98 ஓட்டங்களுடன் ஆட்டம் இழக்காதிருந்தேன். இந்த வருடமும் நான் சிறப்பாக விளையாட வேண்டும் என எண்ணுகிறேன். ஆனால், எல்லாவற்றுக்கும் மேலாக எங்களது பாடசாலை வெற்றிபெற வேண்டும் என்பதே எனது விருப்பமாகும்' என ஷாருஜன் பதிலளித்தார்.

பென்ஸ் - வெஸ்லி போட்டியில் முதலாவது இன்னிங்ஸ் இரண்டு அணிகளுக்கும் 65 ஓவர்களாக மட்டுப்படுத்தப்பட்டுள்ளதால் ஷாருஜனுக்கு சதம் குவிக்கும் வாய்ப்பு இரண்டு ஓட்டங்களால் தவறிப்போனது. எனினும் கடந்த வருடம் பாடசாலைகள் கிரிக்கெட் போட்டிகளில் அவர் 1000 ஓட்டங்களைப் பூர்த்தி செய்து அனைவரினதும் பாராட்டைப் பெற்றிருந்தார்.

இது இவ்வாறிருக்க, புனித ஆசீர்வாதப்பர் கல்லூரிக்கும் வெஸ்லி கல்லூரிக்கும் இடையிலான நான்காவது 2 நாள் கிரிக்கெட் போட்டி பி. சரவணமுத்து ஓவல் விளையாட்டரங்கில் இம் மாதம் 23, 24ஆம் திகதிகளில் நடைபெறவுள்ளது. தொடர்ந்து ஒரு நாள் கிரிக்கெட் போட்டி மார்ச் 2ஆம் திகதி நடைபெறவுள்ளது.