IMF නියෝජිතයින් අද ජාතික ජන බලවේගය හමුවෙයි

දිවයිනට පැමිණ සිටින ජාත්‍යන්තර මූල්‍ය අරමුදලේ නියෝජිතයින් අද (14) දින හමුවීමට බලාපොරොත්තු වන බව ජාතික ජන බලවේගය පවසයි.

එහි ආර්ථික කවුන්සිලයේ සාමාජික සුනිල් හඳුන්නෙත්ති මහතා පැවසුවේ අද පෙරවරු 10.00ට එම හමුව සිදුවනු ඇති බවය.

ආණ්ඩුව විසින් ජනතාව මත පටවා ඇති ආර්ථික පීඩනය සම්බන්ධයෙන් එහිදි අවධානය යොමුකිරීමට කටයුතු කරන බව සුනිල් හඳුන්නෙත්ති මහතා සඳහන් කළේය.

මේ අතර යෝජිත රාජ්‍ය නොවන සංවිධාන ලියාපදිංචි කිරීමේ සහ අධීක්ෂණ පනත් කෙටුම්පත ඉවත දමන ලෙසත් ඔන්ලයින් ආරක්ෂණ පනතට තහනමක් පනවන ලෙසත් ශ්‍රී ලංකා රජයෙන් ඉල්ලීමක් කරන ලෙස හියුමන් රයිට්ස් වොච් සංවිධානය ජාත්‍යන්තර මුල්‍ය අරමුදලට දැනුම් දී තිබේ.

ජාත්‍යන්තර මූල්‍ය අරමුදල වෙත ලිපියක් යොමුකරමින් හියුමන් රයිට්ස් වොච් සංවිධානය පෙන්වාදෙන්නේ මානව හිමිකම් ප්‍රමිතීන්ට ගරු කරන බව සහතික කිරීම සඳහා ත්‍රස්ත විරෝධී පනත් කෙටුම්පත සංශෝධනය කරන ලෙසට ද ශ්‍රී ලංකා රජයෙන් ඉල්ලීමක් කළ යුතු බවය.

සිවිල් සමාජය දැඩි ලෙස පීඩාවට පත්කරන සහ රට තුළ ජාත්‍යන්තර මූල්‍ය අරමුදලේ වැඩපිළිවෙල කඩා කප්පල් කරනු ලබන අදාළ පනත් ඉවත් කිරීමට පියවර ගන්නා ලෙස හියුමන් රයිට්ස් වොච් සංවිධානය අදාළ ලිපියෙන් දැනුම් දී තිබේ.

ජාත්‍යන්තර මූල්‍ය අරමුදල විසින් ශ්‍රී ලංකාවේ ක්‍රියාත්මක සිය වැඩසටහනේ විශ්වසනීයත්වය සහ කාර්යක්ෂමතාවය ආරක්ෂා කිරීමට නම් යෝජිත අදාළ පනත් කෙටුම්පත් සංශෝධනය කරන ලෙස ශ්‍රී ලංකා රජයෙන් ප්‍රසිද්ධියේ ඉල්ලීමක් කළ යුතු බව හියුමන් රයිට්ස් වොච් සංවිධානය වැඩිදුරටත් පෙන්වාදෙයි.