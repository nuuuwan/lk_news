”இதை நான் கடந்த வருடமே கூறினேன்”

உழைக்கும் போது செலுத்தும் (PAYE) வரியை திருத்துவதற்கு சர்வதேச நாணய நிதியத்துடன் (IMF) அரசாங்கம் உடன்பாட்டை எட்டியுள்ளதாக ஜனாதிபதி ரணில் விக்ரமசிங்கவின் அறிவிப்பு, 2023 ஆம் ஆண்டு முதல் தான் தொடர்ந்து தெரிவித்து வந்த விடயம் என எதிர்க்கட்சி பாராளுமன்ற உறுப்பினர் கலாநிதி ஹர்ஷ டி சில்வா தெரிவித்துள்ளார்.

ஐக்கிய மக்கள் சக்தி (SJB) ஏற்கனவே தனிநபர் வருமான வரி,'நடுத்தர வர்க்க வரி குறைப்பை அறிவித்துள்ளதாக பாராளுமன்ற உறுப்பினர் ஹர்ஷ டி சில்வா 'X' தளத்தில் கூறினார்.

"ஜனாதிபதி முதலில் செய்ய முடியாதெனக் கூறிய திருத்தத்தை இன்று செய்கிறார் . இது சாத்தியம் என்று 2023 முதல் நான் வாதிட்டேன். வரி இல்லாத வரம்பை (ஜேவிபி) இரட்டிப்பாக்குவது போன்ற தவறான வாக்குறுதிகள் இல்லாமல் 'நடுத்தர வர்க்க வரிக் குறைப்பு' (PAYE உட்பட PIT) போன்ற சாத்தியமான வாக்குறுதிகளை நாங்கள் ஏற்கனவே அறிவித்துள்ளோம்," என்று அவர் கூறினார்.

PAYE வரியை திருத்துவதற்கு அரசாங்கம் சர்வதேச நாணய நிதியத்துடன் உடன்பாட்டை எட்டியுள்ளதாக ஜனாதிபதி அறிவித்ததையடுத்தே அவர் இவ்வாறு கூறினார்.

எஹலியகொடவில் நேற்று இடம்பெற்ற மக்கள் சந்திப்பில் கலந்து கொண்டு உரையாற்றிய ஜனாதிபதி ரணில், சஜித் பிரேமதாச மற்றும் அனுரகுமார திஸாநாயக்க ஆகியோர் வரிகளை குறைப்பது மற்றும் மக்களின் சுமைகளை குறைப்பது தொடர்பில் உண்மையற்ற வாக்குறுதிகளை வழங்குவதாகவும் விமர்சித்தார்.

அவர்களின் முன்மொழியப்பட்ட பாதையைப் பின்பற்றுவது கடுமையான தட்டுப்பாட்டிற்கு வழிவகுக்கும் என்றும், எரிவாயு, எரிபொருள் மற்றும் மருந்து போன்ற அத்தியாவசியப் பொருட்கள் பொதுமக்களுக்கு மீண்டும் கிடைக்காமல் போகும் என்றும் அவர் எச்சரித்தார்.

“தற்போது வருமான வரி என்பது ஒரு முக்கியமான பிரச்சினையாக மாறிவிட்டது. ஐஎம்எப் உடன் அதை மறுபரிசீலனை செய்ய வேண்டியதன் அவசியம் குறித்து நாங்கள் ஒரு உடன்பாட்டை எட்டியுள்ளோம், மேலும் அடிப்படை முடிவு ஏற்கனவே எடுக்கப்பட்டுள்ளது என்பதை என்னால் உறுதிப்படுத்த முடியும். இரு தரப்பினரும் முன்மொழிவுகளை சமர்ப்பித்துள்ளனர், நாங்கள் ஒரு பொதுவான அணுகுமுறையை விவாதித்து ஒப்புக்கொண்டவுடன், பொதுமக்களுக்கு நிவாரணம் வழங்க முடியும்” என்று ஜனாதிபதி தெரிவித்தார்.