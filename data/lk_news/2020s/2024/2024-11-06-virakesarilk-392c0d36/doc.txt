பெண் அரசியல் தலைமைகளுக்கான முதலாவது படியாக பாராளுமன்றம் உள்ளது  - சமூக நீதிக்கட்சி வேட்பாளர் சோபிதா

பெண் அரசியல் தலைமைகளுக்கான முதலாவது படியாக பாராளுமன்றம் உள்ளது என கண்டி மாவட்டத்தில்  சமூக நீதிக்கட்சி சார்பாகப் போட்டியிடும் பெண் வேட்பாளரான பட்டயக் கணக்காளர் செல்வி சிவாகரன் சோபிதா தெரிவித்தார்.

கண்டி இந்து கலாசார மண்டபத்தில் நடைபெற்ற கூட்டம் ஒன்றில் உரையாற்றிய போதே அவர் இதனைத் தெரிவித்தார்.

சமையலறை இல்லாவிட்டால் அது பூரணமான வீடாகாது, வீட்டு நிர்வாகத்தில் சமையலறை எவ்வளவு பிரதானமோ அதைப் போல் நாட்டு நிர்வாகத்தில் பாராளுமன்றம் முக்கியமானதாகும். இலங்கை அரசியல் வரலாற்றில் பெண் தலைமைகள் பலவற்றைக் கண்டுள்ளோம்.

அந்த வரிசையில் ஶ்ரீமாவோ அம்மையார் பிரதமராகவும், சந்திரிகா அம்மையார் பிரதமர் மற்றும்  ஜனாதிபதி ஆகிய பதவிகளை அலங்கரித்தார். அண்மையில் ஹரினி அமரசூரிய அம்மையார் பிரதமராக தெரிவு செய்யப்பட்டார். அந்த வரிசையில் இன்னும் பலர் எதிர் காலத்தில் உருவாகலாம். அதற்கு பெண் தலைமைகள் உருவாக்கப்பட வேண்டும்.

அப்படியான அரசியல் பெண் தலைமைகளுக்கான முதலாவது படியாக பாராளுமன்றம் உள்ளது எனக் கருதுகிறேன். எனவே பெண்களை இத்துறையில் ஊக்குவிக்க வேண்டும். அந்த அடிப்படையில் என்னாலான ஒரு பங்களிப்பாக அரசியல் பிரவேசத்தின் ஒரு ஆரம்ப கட்டத்தில் நான் பிரவேசித்துள்ளேன்.

இனி என்னை வளர்த்தெடுப்பது வாக்காளர்களான உங்கள் கையில் உள்ளது. சமையலறை இல்லாத கட்டிடம் வீடாகாது. அதற்கு வேறு பெயர்களை வைக்க வேண்டும். சமையலறை ஒழுங்காக இருந்தால் சுவையான உணவு, தேகாரோக்கியமான உணவு, சத்துணவு, போன்ற பல அம்சங்கள் இருக்கும். அதே போல் சமையலறையில் குறை ஏற்படின் வீட்டில் நிம்மதி இருக்காது.

கண்ட கண்ட உணவுகளை கண்டபடி எடுத்து வீட்டில் நோயாளர் எண்ணிக்கை அதிகரிக்கும். வீண் செலவுகள் ஏற்படும். அதே போல் சமயலறைக்கு பொறுப்பான பெண் அதிகாலை முதல் எழுந்து இறுதியாக தூங்குவாள். நித்திரை செய்யும் நேரம் தவிர கூடுதல் நேரம் வீட்டு நிர்வாகத்தில் செலவாகிவிடும். அதேபோல்  பாராளுமன்றம் ஒழுங்காக அமைந்தால் நாட்டின் அனைத்து செயற்பாடுகளும் சிறப்பாக இருக்கும். பெண்கள் கூடுதலான நேரம்  சேவை புரிபவர்.

எனவே சிறந்தவர்களை தெரிவு செய்யுங்கள். அதிலும் எதிர்காலத்தில் ஏற்படக் கூடிய மாற்றங்களுக்கு ஏற்ப பொருத்தமான பெண் தலைமைகளை உருவாக்குங்கள். கற்றவர்களை பாரளுமன்றம் அனுப்புங்கள் என்றார்.  சமூக நீதிக் கட்சியின் கொள்கை  விளக்கயேடும் அங்கு கையளிக்கப்பட்டது.