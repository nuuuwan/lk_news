இலங்கையை 88-44 என்ற புள்ளிகள் கணக்கில் துவம்சம்செய்தது இந்தியா

கொழும்பு சுகததாச உள்ளக அரங்கில் புதன்கிழமை (10) ஆரம்பமான SABA 18 வயதுக்குட்பட்ட தெற்காசிய கூடைப்பந்தாட்ட சம்பியன்ஷிப்பின் இரண்டாவது போட்டியில் இலங்கை மீது முழு ஆதிக்கம் செலுத்திய இந்தியா 88 - 44 என்ற புள்ளிகள் வித்தியாசத்தில் மிக இலகுவாக வெற்றிபெற்றது.

ஆரம்பம் முதல் கடைசிவரை ஆதிக்கம் செலுத்திய இந்தியா இடைவேளையின்போது 40 - 22 என்ற புள்ளிகள் கணக்கில் முன்னிலையில் இருந்தது.

போட்டியின் முதலாவது ஆட்ட நேர பகுதியில் மிகத் திறமையாக விளையாடிய இந்தியா 21  -  9 என முன்னி;லை அடைந்தது.

இரண்டாவது ஆட்ட நேர பகுதியில் ஓரளவு திறமையை இலங்கை வெளிப்படுத்தியபோதிலும் அப் பகுதியையும் 19 - 13 என இந்தியா தனதாக்கிக்கொண்டு இடைவேளையின்போது 40 - 22 என்ற புள்ளிகள் கணக்கில் பலமான நிலையில் இருந்தது.

இடைவேளைக்குப் பின்னர் திறமையை வெளிப்படுத்திய இலங்கை அப் பகுதியில் இந்தியாவுக்கு சவால் விடுத்து விளையாடியது. ஆனால் இந்தியா 3ஆவது ஆட்ட நேர பகுதியையும் 21 - 17 என தனதாக்கி 61 - 39 என முன்னிலையில் இருந்தது.

ஆட்டத்தின் கடைசி நேர பகுதியில் இலங்கை வீரர்கள் ஏகப்பட்ட தவறுகளை இழைத்ததை சாதகமாக்கிக்கொண்ட  இந்தியா புள்ளிகளை சரமாரியாக பெற்றது.

அப் பகுதியை 27 - 5 என தனதாக்கிய இந்தியா 88 - 44 என்ற புள்ளிகள் வித்தியாசத்தில் மிக இலகுவாக வெற்றிபெற்றது.

இலங்கை சார்பாக எஸ். டிலூக் 13 புள்ளிகளையும் எஸ். எவீன் 12 புள்ளிகளையும் இந்தியா சார்பாக பி. வேத்னாஷ் 29 புள்ளிகளையும் எம். இஷான் 27 புள்ளிகளையும் பெற்றனர்.

மாலைதீவுகளும் பங்களாதேஷும் கடுமையாக மோதிக்கொண்ட ஆரம்பப் போட்டியில் 77 - 55 என்ற புள்ளிகள் வித்தியாசத்தில் மாலைதீவுகள் வெற்றிபெற்றது.

முதலாவது ஆட்ட நேர பகுதியில் மாலைதீவுகள் 13 - 12 என முன்னிலை வகித்தது.

ஆனால், இரண்டாவது ஆட்ட நேர பகுதியை 20 - 16 என தனதாக்கிய பங்களாதேஷ் இடைவேளையின் போது 32 - 29 என முன்னிலையில் இருந்தது.

ஆனால், இடைவேளையின் பின்னர் திறமையாக விளையாடிய மாலைதீவுகள் கடைசி இரண்டு ஆட்ட நேர பகுதிகளை முறையே 21 - 16 எனவும் 16 - 7 எனவும் தனதாக்கி வெற்றியீட்டியது.