මවකගේ පහරදීමකින් දින 42ක් වයසැති බිළිඳෙකු මරුට

යාපනය අලවෙඩ්ඩි ප්‍රදේශයේ දී මවක් විසින් සිදුකළ පහරදීමකින් දින 42ක් වයසැති බිළිඳෙකු මියගොස් ඇත.

පොලීසිය ප්‍රකාශ කළේ බිළිඳාගේ හිසට සහ ශරීරයේ තවත් ප්‍රදේශ කිහිපයකට සිදුව ඇති පහරදීම් සහ තැලීම් හේතුවෙන් මරණය සිදුව ඇති බවයි.

මව් කිරි ලබා දීමෙන් අනතුරුව බිළිඳා සිහිසුන් වූ බව පවසමින් මව විසින් බිළිදා ව අලවෙඩ්ඩි ප්‍රාදේශීය රෝහලට ඇතුළු කර ඇති අතර පසුව වැඩිදුර ප්‍රතිකාර සඳහා තෙලිප්පලේ රෝහලට මාරුකර යවා තිබුණි.

කෙසේ වෙතත් හිසට සිදුවූ පහරදීමක්, අත අඹරවා සිදුකරන ලද තැලීමක් සහ කකුලේ අස්ථි බිඳීමක් සිදුව ඇති බවට වෛද්‍ය වාර්තාවෙන් තහවුරු වී ඇති අතර හිසට සිදුව ඇති පහරදීම හේතුවෙන් බිළිඳා මියගොස් ඇති බව සිදුකළ පශ්චාත් මරණ පරීක්ෂණයෙන් අනාවරණය වී ඇත.

ඒ අනුව මේ සම්බන්ධයෙන් තෙලිප්පලේ පොලීසිය සිදුකළ විමර්ශනවලදී අනාවරණය වී ඇත්තේ බිළිඳා මව්කිරි බීම ප්‍රතික්ෂේප කිරීම හේතුවෙන් මව විසින් පහරදීම සිදුකර ඇති බවයි.

එම මරණය සම්බන්ධයෙන් 33 හැවිරිදි මව අත්අඩංගුවට ගෙන ඇති අතර තෙලිප්පලේ පොලීසිය වැඩිදුර විමර්ශන ආරම්භ කර ඇත.