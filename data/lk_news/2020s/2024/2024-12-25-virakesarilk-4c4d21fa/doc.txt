கோட்டா காலத்து சீன உரம் குறித்து புதிய விசாரணை ஆரம்பிக்கப்படும் - பிரதி அமைச்சர் நாமல் கருணாரத்ன தெரிவிப்பு

முன்னாள் ஜனாதிபதி கோட்டாபய ராஜபக்ஷவின் காலத்தில் சீனாவிலிருந்து இறக்குமதி செய்யப்பட்ட உரங்கள் மற்றும் இயற்கை விவசாயத்தை அறிமுகப்படுத்துவதிலும் நடைபெற்ற மோசடிகள் குறித்து அரசாங்கம் புதிய விசாரணையொன்றை முன்னெடுக்கவுள்ளதாக பிரதி விவசாயப் பிரதி அமைச்சர் நாமல் கருணாரத்ன தெரிவித்தார்.

இவ்வாறான நிலையில் சீனாவில் இருந்து இறக்குமதி செய்யப்பட்ட உரம் மற்றும் இயற்கை விவசாயத்தை ஊக்குவிப்பதாக கூறி எடுக்கப்பட்ட நடவடிக்கைகள் சம்பந்தமாக கடந்த ஆட்சியில் நடைபெற்ற முறைகேடுகள் குறித்து விசாரணைகளை மேற்கொள்வதற்கு நடவடிக்கைளை முன்னெடுத்துள்ளோம். அந்த விசாரணைகளை எவ்வாறு ஆரம்பிப்பது என்பது சம்பந்தமாக ஆராய்ந்து வருகின்றோம்.

தேசிய கணக்காய்வாளர் நாயகம் தனது அறிக்கையில், சீனவிலிருந்து இறக்குமதி செயப்பட்ட உரத்துக்கான பரிவர்த்தனையில் விவசாய அமைச்சும், விவசாய இராஜாங்க அமைச்சும், கொழும்பு வணிக உரங்கள் லிமிடெட் மற்றும் சிலோன் உர நிறுவனம் ஆகியன தமது கடமையைச் சரியாக ஆற்றவில்லை என்பதை மிகத் தெளிவாக குறிப்பிட்டுள்ளார்.

இதேரேம் 2021 ஆம் ஆண்டில் தோல்வியடைந்த இயற்கை விவசாயத் திட்டத்திற்கு அப்போதைய அரசாங்கம் மிகப்பெரிய தொகையைச் செலவிட்டுள்ளது. அந்த அரசாங்கம் குறித்த திட்டத்துக்காக 60 பில்லியனை ரூபாவை செலவிட்டதாகக் கூறப்படுகிறது. நாங்கள் அதையும் விசாரிக்கவுள்ளோம்.

கடந்த காலத்தில் நடந்த மோசடிகள் பற்றிய விவரங்களைக் கொண்ட ஆயிரக்கணக்கான கோப்புகளை நாங்கள் சம்பந்தப்பட்ட தரப்புக்களிடம் ஒப்படைத்துள்ளோம். கோப்புக்கள் ஒவ்வொன்றும் விசாரிக்கப்படும்.

அந்த நேரத்தில் இலங்கை அசேதன விவசாயத்தை தடை செய்து இயற்கை விவசாய முறைமையை திடீரென்று தீர்மானம் எடுத்து  நாடியது. இருப்பினும், விவசாயிகளால் அம்முறையை உடனடியாக ஏற்றக்கொள்ள முடியாமையின் காரணமாக  விளைச்சல் குறைவடைந்ததோடு இறுதியில் விவசாயிகளிடையே அமைதியின்மையை ஏற்பட்டமை அனைவரும் அறிந்த விடயம் என்றார்.

முன்னாள் ஜானாதிபதி கோட்டாபய ராஜபக்ஷ அரசாங்கம் இயற்கை விவசாயத்தினை நாடுவதாக ஒரேநாளில் எடுத்த தீர்மானத்திற்கு அமைவாக 2021 ஆம் ஆண்டில் சீனாவின் கிங்டாவோ சீவின் பயோடெக் குரூப் லிமிடெட்டிலிருந்து இலங்கை உயிர்ச் சேதன உரத்தை கொள்வனவு செய்தது.

இருப்பினும், கையிருப்பின் மாதிரிகள் தீங்கு விளைவிக்கும் பாக்டீரியாக்களால் மாசுபட்டிருப்பது கண்டறியப்பட்டதை அடுத்து அரசாங்கம் குறித்த உரத்தினை நாட்டுக்குள் கொண்டுவருதற்கு மறுத்துவிட்டது. குறித்த நிறுவனம் அக்குற்றச்சாட்டை மறுத்ததோடு இறக்குமதி செய்யப்பட்ட உரத்துக்கான கொடுப்பனவை வழங்குமாறும் கடுமையாக வலியுறுத்தியது.

இந்த விடயம் சீனாவிற்கும் இலங்கைக்கும் இடையே வணிக ரீதியான தகராறிற்கு வழிவகுத்தது. இனால் அரசாங்கம் 6.9 மில்லியன் அமெரிக்க டொலர்களை நட்ட ஈடாகச் செலுத்தியமை குறிப்பிடத்தக்கது.