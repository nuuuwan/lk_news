மார்ச் 12 இயக்கம் கடும் கண்டனம்

நிகழ்நிலைக் காப்புச்சட்டமூலமானது சட்டத்திற்குப் புறம்பான முறையில் நிறைவேற்றப்பட்டதனை  மார்ச் 12 இயக்கம் கடுமையாகக் கண்டித்துள்ளது.

இந்த சட்டமூலம் பாராளுமன்றத்தில் 2024 ஆம் ஆண்டு ஜனவரி 24 ஆம் திகதியன்று நிறைவேற்றப்பட்டது.

இந்த நிகழ்நிலைக் காப்புச் சட்டமூலமானது இலங்கையின் அரசியலமைப்பில் இடம்பெற்றுள்ள அடிப்படை உரிமைகள் மற்றும் ஜனநாயகக் கொள்கைகளுக்கு கடுமையான அச்சுறுத்தலை ஏற்படுத்துகின்றது என்பதனை நாம் மீண்டும் வலியுறுத்துகின்றோம்.

அத்துடன், தற்போதைய அரசாங்கமானது இந்தச் சட்டமூலத்தினை நிறைவேற்றப் பிடிவாதமாகச்  செயற்படுகின்றது; பொருளாதார சீர்திருத்தம் மற்றும் நடைபெறவிருக்கும் தேர்தல்கள் ஆகிய முக்கியமான நிகழ்வுகளில் கருத்து வேறுபாடுகளினை மௌனமாக்குவதும், சிவில் செயற்பாடுகளை ஒடுக்குவதும் அரசாங்கத்தின் நோக்கமாக உள்ளமை இதிலிருந்து தெளிவாகத் தென்படுகின்றது என்பதனைவருத்தத்துடன் தெரிவிக்கின்றோம் என்றும் குறிப்பிடப்பட்டுள்ளது.

ஜனநாயக விரோதச் சட்டத்தினை அறிமுகப்படுத்தியமை  மட்டுமல்லாமல், சட்டத்தினை இயற்றுவதற்கு முன் நீதித்துறையின் மறுபரிசீலனை செய்வதற்காக, அரசியலமைப்பினூடாக உத்தரவாதம் அளிக்கப்பட்ட உரிமைகளினை மீறுவதனூடாக பாராளுமன்றம் அதற்குப் புறம்பாக செயற்பட்டுள்ளது என்பதனை மார்ச் 12 இயக்கம் மிகுந்த கவலையுடன் குறிப்பிடுகின்றது.

நிகழ்நிலைக் காப்புச் சட்டமூலத்தின் அரசியலமைப்புத்தன்மையினை மதிப்பிடுவதற்காக குடிமக்களில் பலரும், நிறுவனங்களும் உயர்நீதிமன்றத்தின் தலையீட்டினைக் கோரினர். சட்டமூலமானது நிறைவேற்றப்படுவதற்கு முன்பு திருத்தங்கள் தேவைப்படும் அதன் குறிப்பிட்ட உட்பிரிவுகளினை உயர்நீதிமன்றம் அடையாளம் கண்டது. எவ்வாறாயினும், இதுவரை எழுப்பப்பட்ட குற்றச்சாட்டுக்களை விசாரித்தபோது, நீதிமன்றத்தின் பரிந்துரைகளில் கோடிட்டுக் காட்டப்பட்ட முக்கியமான திருத்தங்களானது சட்டமூலம் நிறைவேற்றப்பட்டபோது கவனிக்கப்படவில்லை என்பதை அது வெளிப்படுத்துகின்றது.

அதே நேரத்தில், மக்களையும், எதிர்ப்பு சக்திகளையும் மௌனமாக்குவதற்காகவும் ஒடுக்குவதற்காகவும் பயங்கரவாத எதிர்ப்புச்சட்டமூலம் மற்றும் இலத்திரனியல் ஒலிபரப்பு ஒழுங்குபடுத்தல் ஆணைக்குழுச் சட்டமூலம் போன்ற மேலும் பல சட்டங்களை அரசாங்கம் பின்பற்றி வருகின்றது. இந்த இக்கட்டான சூழ்நிலையில், நிகழ்நிலை காப்புச் சட்டமூலம் நிலையியற் கட்டளைகளைப் பயன்படுத்தி பாராளுமன்றத்தில் விவாதிக்கப்பட்டு நிறைவேற்றப்பட்டது. இது நிறுவப்பட்ட வெஸ்ட்மின்ஸ்டர் மாதிரியினைப் பின்பற்றும் பாராளுமன்றத்தின் பாரம்பரியத்தினை குறைமதிப்பிட வாய்ப்பளிக்கிறது.

அதிகரித்து வரும் வாழ்க்கைச் செலவினை சமாளிக்க முடியாத பட்டினிக்கு மத்தியில் குடிமக்கள் அமைதியாகத் துன்புறும் வேளையில், இந்த மௌனம் கீழ்ப்படிதலுக்கு சமமானதல்ல என்பதனை ஆட்சியாளர்கள் உணர வேண்டியது அவசியமானதாகும். இது அரசாங்கத்தின் வலுக்கட்டாய ஆட்சிக்கு எதிரான பெரும் எதிர்ப்பிற்கு முன்னோடியாக அமையுமென மார்ச் 12 இயக்கம்எச்சரிக்கின்றது.

இந்த முன்னேற்றங்களின் பின்னணியில், உயர்நீதிமன்றத்தின் தீர்ப்பில் கோடிட்டுக் காட்டப்பட்டுள்ள திருத்தங்களானது நிகழ்நிலைக் காப்புச் சட்டமூலத்தில் முழுமையாக இணைக்கப்படுவதனை உறுதி செய்யுமாறு பாராளுமன்றத்தின் மதிப்பிற்குரிய சபாநாயகரை நாம் மரியாதையுடன் கேட்டுக்கொள்கின்றோம். பாராளுமன்றம் சட்டங்களை நிறைவேற்றும்போது உரிய செயல்முறைகளினைப் பின்பற்றுவதற்கும், நீதித்துறை மற்றும் குடிமக்களின் இறையாண்மைகளுக்கு மதிப்பளிக்கும் விதமாக இலங்கையில் தூய்மையான அரசியலினை ஊக்குவிப்பதோடு ஜனநாயகத்தினை வலுப்படுத்துவதும் அத்தியாவசியமானதாகும் என்றும் குறிப்பிட்டுள்ளது.