கொழும்பு, கிராண்ட்பாஸ் துப்பாக்கிச் சூடு ; சந்தேகநபர்கள் இருவர் கைது !

கொழும்பு, கிராண்ட்பாஸ் பொலிஸ் பிரிவிற்குட்பட்ட மாதம்பிட்டிய மயானத்துக்கு அருகில் நபர் ஒருவர் சுட்டுக்கொலை செய்யப்பட்ட  சம்பவம் தொடர்பில்  இரண்டு சந்தேகநபர்கள் கைது செய்யப்பட்டுள்ளதாக பொலிஸார் தெரிவித்துள்ளனர்.

கைது செய்யப்பட்ட சந்தேகநபர்கள் 45 மற்றும் 50 வயதுடைய  கொழும்பு 10 மற்றும் 15 ஆகிய பகுதிகளைச் சேர்ந்தவர்களாவர்.

இந்த சந்தேகநபர்கள் துப்பாக்கிச் சூட்டு சம்பவத்தின் போது உயிரிழந்த நபருடன் முச்சக்கரவண்டியில் பயணித்த ஏனைய இருவர் ஆவர்.

உயிரிழந்த நபரை வீட்டிலிருந்து துப்பாக்கிச் சூடு நடந்த இடத்திற்கு குறித்த சந்தேக நபர்கள் இருவரும் முச்சக்கரவண்டியில் ஏற்றிச் சென்றுள்ளமை தெரியவந்துள்ளதாக பொலிஸார் தெரிவித்துள்ளனர்.

கைது செய்யப்பட்ட சந்தேகநபர்கள்   துப்பாக்கிச்சூடு நடத்திய சந்தேக நபருடன்  தொலைபேசி மூலம் தொடர்பு கொண்டு கொலை செய்வதற்கு உதவியுள்ளதாக  தற்போதைய விசாரணையில் தெரியவந்துள்ளதாக பொலிஸார் தெரிவித்துள்ளனர்.