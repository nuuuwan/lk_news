ஆஹா ஃபைண்ட் டிஜிட்டல் தளத்தில் வெளியாகும் 'பயோஸ்கோப்'

சத்யராஜ் - சேரன் சிறப்பு தோற்றத்தில் நடித்திருக்கும் 'பயாஸ்கோப்' எனும் திரைப்படம் எதிர்வரும் ஜனவரி மாதம் மூன்றாம் திகதியன்று உலகம் முழுவதும் பட மாளிகைகளில் வெளியாகிறது. அதனுடன் ஆஹா ஃபைண்ட் எனும் புதிய டிஜிட்டல் தளத்திலும் இப்படம் வெளியாகிறது.

இயக்குநர் சங்ககிரி ராஜ்குமார் இயக்கத்தில் உருவாகி இருக்கும் 'பயாஸ்கோப் ' எனும் திரைப்படத்தில் சத்யராஜ், சேரன், சங்ககிரி ராஜ்குமார், சங்ககிரி மாணிக்கம் உள்ளிட்ட பலர் நடித்திருக்கிறார்கள். முரளி கணேஷ் ஒளிப்பதிவு செய்திருக்கும் இந்த திரைப்படத்திற்கு தாஜ்நூர் இசையமைத்திருக்கிறார்.

இந்த திரைப்படத்தை 25 டாட்ஸ் கிரியேஷன்ஸ் நிறுவனம் சார்பில் தயாரிப்பாளர்கள் சந்திர சூரியன்- பிரபு சுப்பிரமணி- பெரியசாமி - ஆகியோர் இணைந்து தயாரித்திருக்கிறார்கள். இந்த திரைப்படத்தை புரொடியூசர் பஜார்  நிறுவனம் சந்தைப்படுத்தியிருக்கிறது. மேலும் ஆஹா ஃபைண்ட் எனும் டிஜிட்டல் தளம் இந்த திரைப்படத்தை வெளியிடும் உரிமையை பெற்றிருக்கிறது.

இந்தப் படத்தின் பிரத்யேக நிகழ்வு சென்னையில் நடைபெற்றது. இந்நிகழ்வில் படக் குழுவினருடன் மூத்த இயக்குநர் கே. பாக்யராஜ் சிறப்பு அதிதியாக பங்குபற்றினார்.

இந்நிகழ்வில் பங்கு பற்றி இயக்குநர் சங்ககிரி ராஜ்குமார் பேசுகையில், '' மக்களின் பிரச்சனையை சுயாதீன திரைப்படங்கள் தான் உரக்கப் பேசும். அதனால் எம்மை சந்திக்கும் இளம் படைப்பாளிகளிடத்தில் தரமான கதைகள் இருந்தால் அதனை படைப்பாக உருவாக்குங்கள்.

இதனை தற்போது சந்தை படுத்த.. மக்களிடம் சென்றடைய ஆஹா ஃபைண்ட் எனும் புதிய டிஜிட்டல் தளம் அறிமுகமாகி இருக்கிறது. மேலும் இந்த சிறிய முதலீட்டு படங்களை சந்தைப்படுத்துவதில் புரொடியூசர் பஜார் நிறுவனமும் உதவி செய்கிறது. இந்த தளத்தில் எம்முடைய இயக்கத்தில் உருவான 'பயாஸ்கோப்' திரைப்படம் ஜனவரி மூன்றாம் திகதியன்று வெளியாகிறது. தமிழகம் முழுவதும் எழுபதிற்கும் மேற்பட்ட பட மாளிகைகளில் வெளியாகிறது.

எம்முடைய இயக்கத்தில் வெளியாகி வெற்றி பெற்ற 'வெங்காயம்' எனும் திரைப்படத்தை எப்படி உருவாக்கினேன்? என்பதை விவரிப்பதற்காக இந்த 'பயாஸ்கோப்' திரைப்படத்தை உருவாக்கி இருக்கிறேன். இந்தத் திரைப்படத்தில் எம்முடைய உறவினர்களே அவரவருடைய கதாபாத்திரங்களில் நடித்திருக்கிறார்கள். இந்தத் திரைப்படம் அனைத்து தரப்பு ரசிகர்களையும் கவரும் என உறுதியாக நம்புகிறேன்'' என்றார்.