நடனப்புயலுடன் இணையும் இசைப்புயல்

'இசைப்புயல்' ஏ.ஆர். ரஹ்மானின் இசையில்.. 'நடன புயல்' பிரபுதேவாவின் நடனத்தில்.. வெளியான பாடல்கள் (காதலன், மிஸ்டர் ரோமியோ, மின்சார கனவே, லவ் பேர்ட்ஸ்..) இன்றுவரை இளைய தலைமுறையினருக்கு உற்சாகத்தையும், ஊக்கத்தையும், வியப்பையும் அளித்து வருகிறது. இவர்கள் இருவரும் மீண்டும் பெயரிடப்படாத படத்தில் இணைந்திருக்கிறார்கள். இதற்கான அதிகாரப்பூர்வமான அறிவிப்பு வெளியாகி இருக்கிறது.

அறிமுக இயக்குநர் எ.எஸ். மனோன்ஜ் இயக்கத்தில் உருவாகும் பெயரிடப்படாத திரைப்படத்தில் பிரபுதேவா கதையின் நாயகனாக முதன்மையான கதாபாத்திரத்தில் நடிக்கிறார். இவருடன் யோகி பாபு, அஜு வர்கீஸ், அர்ஜுன் அசோகன், ரெடின் கிங்ஸ்லி, மொட்டை ராஜேந்திரன், சிங்கம் புலி, லொள்ளு சபா சுவாமிநாதன், லொள்ளு சபா மனோகர், டி எஸ் ஆர் ஸ்ரீனிவாசன், தீபா உள்ளிட்ட பலர் நடிக்கிறார்கள். அனூப் வி. சைலஜா ஒளிப்பதிவு செய்யும் இந்த திரைப்படத்திற்கு 'இசை புயல்' ஏ. ஆர். ரஹ்மான் இசையமைக்கிறார்.  பிஹைன்வுட்ஸ் பட நிறுவனம் சார்பில் தயாரிப்பாளர்கள் என். எஸ். மனோஜ், திவ்யா மனோஜ், டொக்டர் பிரவீன் ஈலாக் ஆகியோர் இணைந்து தயாரிக்கிறார்கள்.

''பிரபுதேவாவையும், ஏ ஆர் ரஹ்மானையும் கொண்டாடும் வகையில் இந்த படம் உருவாகிறது. இசை- நடனம்- பாடல்கள்- நகைச்சுவை -ஆகிய பொழுதுபோக்கு அம்சங்களுடன் உருவாகும் இந்த திரைப்படத்தில் ரத்தம், வன்முறை, இரட்டை அர்த்த வசனங்கள் போன்றவை இடம்பெறாது. இந்த திரைப்படத்தின் படப்பிடிப்பை மே மாதம் தொடங்குகிறோம். அடுத்த ஆண்டில் தமிழ், தெலுங்கு, மலையாளம், கன்னடம் இந்தி ஆகிய மொழிகளில் வெளியாகும் வகையில் பான் இந்திய திரைப்படமாக வெளியாகும்'' என்றார்.