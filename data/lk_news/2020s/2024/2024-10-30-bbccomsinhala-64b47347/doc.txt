දුරකතන සමාගම් ඔබේ පැරණි දුරකතන අංක යළි නිකුත් කිරීම නිසා ඔබට විය හැකි හානි

දුරකතන සමාගම් ඔබේ පැරණි දුරකතන අංක යළි නිකුත් කිරීම නිසා ඔබට විය හැකි හානි

“මුදලාලි වැලි ලෝඩ් එකක් ගන්න පුළුවන් ද? කියුබ් එක කීය ද?” ජංගම දුරකතනය හරහා මෙම ඇමතුම ලැබුණේ, ගොඩනැගිලි ද්‍රව්‍ය අලෙවිකරුවෙකුට නොවේ.

ඔහු සේවය කරන ආයතනයේ ම තවත්, මාධ්‍යවේදිනියකට කෙටි පණිවුඩයක් ලැබී තිබිණි.

ඉන් කියවුණේ, මේ වසරේ මෝටර් රථයේ දුම් පරීක්ෂණ සහතිකය අලුත් කර ගන්නා ලෙස සිහි කැඳවීමකි.

පෞද්ගලික බැංකුවක සේවය කරන තවත් පුද්ගලයෙකුට ලැබුණු ඇමතුමක් හරහා ණය මුදලක් ආපසු දෙන ලෙස දැනුම් දී තිබිණි.

අදාළ සියලු ගැටලුකාරී ඇමතුම් හා පණිවුඩ ලැබී තිබුණේ, අලුතින් මිල දී ගන්නා ලද දුරකතන අංකවලට බව එම සිද්ධි පිළිබඳව සොයා බැලීමේදී පෙනී ගියේ ය.

ගැටලුකාරී දුරකතන අංක සහ කෙටි පණිවුඩ ලැබී තිබුණු දුරකතන අංක පිළිබඳව තවදුරටත් කළ සොයා බැලීම්වලදී පෙනී ගියේ, එම අංක මීට පෙර භාවිත කරන ලද ඒවා බව ය.

මීට පෙර භාවිත කරන ලද දුරකතන අංකවලට දුරකතන ඇමතුම් සහ විවිධ කෙටි පණිවුඩ හේතුවෙන් එම අංක භාවිත කරන්නන් අපහසුතාවට පත්වන බවට මැසිවිලි නැගේ.

මෙම ගැටලුව සම්බන්ධයෙන් බීබීසී සිංහල සේවය කළ විමසීමකදී ශ්‍රී ලංකා විදුලි සංදේශ නියාමන කොමිෂන් සභාවේ උසස් නිලධාරියෙකු ප්‍රකාශ කළේ, යම් දුරකතන අංකයක් ස්ථිර වශයෙන් භාවිතය නතර කර මාස 6ක් ගතවූ පසු නැවත භාවිතයට ගැනීමට අවසර දී ඇති බව ය.

“අපි දුරකතන සමාගම්වලට ඉඩ දීලා තියෙනවා, දුරකතන අංක ස්ථිරව විසන්ධි කරලා මාස 6ක් ගත වුණාට පස්සේ ඒවා නැවත පාරිභෝගිකයින්ට නිකුත් කරන්න. එහෙම කරන්න හේතුව, නම්බර්ස්වල තියෙන හිඟකම.”

නව අංක නිකුත් කිරීමේදී දුරකතන සමාගම් අංක හිඟයකට මුහුණ දී සිටින බව ශ්‍රී ලංකා විදුලි සංදේශ නියාමන කොමිෂන් සභාව පවසයි.

“දුරකතන සමාගම්වලින් අලුත් සම්බන්ධතා ගන්නවා විශාල පිරිසක්. ඉතින් අලුත් අංක දෙන එක ලොකු අභියෝගයක්. මොක ද, දුරකතන අංකවල හිඟයක් තියෙනවා,” බීබීසී සිංහල සේවයට අදහස් දැක්වූ නිලධාරියා ප්‍රකාශ කළේ ය.

විවිධ අංක නිකුත් කිරීමේදී අංක හිඟයකට මුහුණ පා සිටින්නේ, ශ්‍රී ලංකාව පමණක් නොවේ.

අංකවල හිඟය සම්බන්ධයෙන් ලෝකයේ විවිධ පර්යේෂකයින් අධ්‍යයනයන් සිදු කර තිබේ.

ඒ අනුව, හඳුනාගෙන ඇත්තේ, පරිගණකවල IP address සැකසීමේදී ද අංක හිඟය බලපා ඇති බව ය.

ඒ අනුව, IP address නිර්මාණය කිරීමේදී මෙතෙක් භාවිත කළ IPv4 ක්‍රමවේදය වෙනුවට IPv6 ක්‍රමවේදය අනුගමනය කිරීමට යෝජනා වී තිබේ.

ඒ අනුව, ඉදිරියේදී දුරකතන අංක සඳහා ද නව අංකන ක්‍රමයක් හඳුන්වා දීමට සිදුවනු ඇත.

ශ්‍රී ලංකාවේ දුරකතන අංකන ක්‍රමය අනුව අංක හිඟයට පිළියමක් ලෙස දැනට දිය හැකි එක ම විසඳුම ඉවත් කරන දුරකතන අංක යළි භාවිත කිරීම බව ශ්‍රී ලංකා විදුලි සංදේශ නියාමන කොමිෂන් සභාව පවසයි.

“දැනට වෙන කරන්න දෙයක් නෑ. මේකෙන් ඇතැමුන්ට ගැටලු මතු වෙන්න පුළුවන්. එවැනි අවස්ථාවක තමන් අලුතින් අංකයක් ගත්ත බවත්, කලින් අංකයේ හිමිකරු තමන් නොවන බවත් පැහැදිලි කිරීම තමයි කරන්න වෙන්නේ.”

යම් පාරිභෝගිකයෙකුට අපරාධකරුවෙකුගේ හෝ වෙනත් ප්‍රශ්නසහගත පුද්ගලයෙකුගේ දුරකතන අංකයක් ලැබුණහොත් කුමක් කළ යුතු ද? යන්න අපි ශ්‍රී ලංකා විදුලි සංදේශ නියාමන කොමිෂන් සභාවෙන් විමසුවෙමු.

එහිදී, එම කොමිෂන් සභාව දුන් උපදේශය වූයේ, බරපතළ ගැටලුකාරී තත්ත්වයක් නම් පොලිසියට පැමිණිලි කළ හැකි බව ය.

මෙහි තවත් පැත්තක් තිබේ. එනම්, යමෙකු භාවිත කර විසන්ධි කළ අංකයක් අපරාධකරුවෙකුට ලැබුණහොත් හෝ යමෙකු විසින් අපරාධයක් කිරීම සඳහා අදාළ දුරකතන අංකය භාවිත කළහොත් ඇති වන තත්ත්වය යි.

එවැනි අවස්ථාවක දුරකතන අංකයේ පළමු හිමිකරු දැඩි ලෙස අපහසුතාවට පත් වනු ඇත.

කෙසේ වෙතත්, අංකවල පවතින හිඟකම නිසා දුරකතන අංක නැවත නිකුත් කිරීමට අවසර දීමට සිදුව ඇතැයි ශ්‍රී ලංකා විදුලි සංදේශ නියාමන කොමිෂන් සභාව පවසයි.

දේශපාලනයට කැමති වුණත්, අකමැති වුණත් ඔබ ඔබේ ඡන්දය  ප්‍රකාශ කළ යුත්තේ ඇයි?

නින්ද: ෆින්ලන්තයේ ළදරු පෙට්ටි ඇඳක් ශ්‍රී ලාංකික පවුලකට සෞඛ්‍යවත් ජීවිතයක් දුන් හැටි

ලෝකී ෆර්ගසන්ගේ කඩුලු ත්‍රිත්වය හමුවේ දෙවැනි  T20 තරගයේ ජය නවසීලන්තයට