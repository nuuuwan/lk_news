ஆட்சியை கைப்பற்றுவார்களா தீவிரவலதுசாரிகள்? பிரான்சில்  தேர்தல் வாக்களிப்பு ஆரம்பம்

தீவிரவலதுசாரிகள் வரலாற்று முக்கியத்துவம் வாய்ந்த வெற்றியை  எதிர்பார்க்கின்ற  தேர்தலில் பிரான்ஸ் மக்கள் வாக்களிக்க ஆரம்பித்துள்ளனர்.

தீவிரவலதுசாரி கட்சியான ஆர்என் கட்சி  அதிகளவு ஆசனங்களை கைப்பற்றும் எனினும் கட்சிக்கு பெரும்பான்மை கிடைக்காது என கருத்துக்கணிப்புகள் தெரிவித்துள்ள சூழ்நிலையிலேயே வாக்களிப்பு ஆரம்பமாகியுள்ளது.

தேர்தலில் எந்த கட்சிக்கும் பெரும்பான்மை கிடைக்காத நிலையேற்பட்டால் ஒலிம்பிக் போட்டிகளிற்கு முன்னதாக பிரான்சில் தொங்கு பாராளுமன்றம் உருவாகலாம்,ஜனாதிபதி இமானுவேல் மைக்ரோனின் அதிகாரம் பெருமளவிற்கு பாதிக்கப்படலாம்.

கடந்த ஞாயிற்றுக்கிழமை இடம்பெற்ற முதற்சுற்று வாக்களிப்பில் மரைன் லெபென்னின் ஆர்எல் கட்சி வெற்றி பெற்றதை தொடர்ந்து இரண்டாம் உலக யுத்தத்தின் பின்னர் தீவிரவலதுசாரிகள் பிரான்சில் ஆட்சியமைப்பது குறித்த அச்சம் உருவாகியது.

எனினும் இந்த நிலை ஏற்படுவதை தவிர்ப்பதற்காக இடதுசாரிகள் உட்பட அரசியல் கட்சிகள் கைகோர்த்துள்ளன.இதனை தொடர்ந்து நாடாளுமன்ற தேர்தலில் பெரும்பான்மை பெறுவது குறித்த  மரைன் லெபென்னின்  கனவுகளிற்கு பாதிப்பு ஏற்பட்டுள்ளது.

தீவிரவலதுசாரிகள் அதிகளவு ஆசனங்களை கைப்பற்றுவார்கள் ஆனால் பெரும்பான்மைக்கான 289 ஆசனங்கள் அவர்களிற்கு கிடைக்காது என கருத்துக்கணிப்புகள்  தெரிவிக்கின்றன.