මහදවල් සිදුවන වන සංහාරය

අම්පාර උහන ප්‍රදේශයේ රජයේ රක්ෂිතයක දින කිහිපයක සිට සිදුවන මහා වන සංහාරයක් පිළිබඳ "අද දෙරණ උකුස්සාට" තොරතුරු වාර්තා විය.

අම්පාර - උහන ප්‍රාදේශීය ලේකම් කොට්ඨාසයට අයත් රජයේ රක්ෂිත වනාන්තර කලාපයකට අත්ව ඇත්තේ ඛේදනීය ඉරණමකි.

උහන සමන්ගල හා බණ්ඩාරදූව ප්‍රදේශ ආසන්නයේ මෙම රක්ෂිත කලාපයේ මහා පරිමාණයෙන් වන සංහාරයක් සිදුවන බවට "අද දෙරණ උකුස්සාට" තොරතුරු වාර්තා විය.

උකුස්සා එම ප්‍රදේශයට ළඟා වනවිටත් මහා වනස්පතීන් ගිනිගෙන දැවෙන අයුරු දැකගත හැකි වුණි.

සමන්ගල රක්ෂිතය ආසන්නව වසර ගණනකට පෙර සිට ප්‍රදේශයේ ජනතාව හේන් වගාවන් සිදුකර ඇති අතර පසුව පත්වූ විවිධ රජයන් ඒ සඳහා අවසරය ද ලබා දී තිබුණි.

ඒ අනුව හේන් වගාවට වෙන් කෙරුණු කොටස් මායිම් කර තිබූ අතර දැනට දෙසතියකට පමණ පෙර සිට කිසියම් පිරිසක් එම මායිම් බිඳ දමමින් රක්ෂිත කොටසේ වන විනාශයක් සිදුකරමින් සිටින බවට ප්‍රදේශවාසීන් උකුස්සාට අනාවරණය කළේය.

අවිධිමත් ආකාරයෙන් හා බලහත්කාරයෙන් ඉඩම් හා වගාබිම් අත්පත් කරගන්නා විවිධ පිරිස් සම්බන්ධයෙන් මීට පෙරත් "අද දෙරණ උකුස්සා" සිදුකළ අනාවරණ හමුවේ ඒ කෙරෙහි බලධාරීන්ගේ අවධානය යොමු කරවීමට අප හැකිවුණි.

මහ දවල් සිදුවන එම වන විනාශය පිටුපස ඇත්තේ එවැනි භූමි අත්පත් කර ගැනීමක් ද නැතහොත් දැව ජාවාරමක් ද යන්න සම්බන්ධයෙන් ප්‍රදේශවාසීන්ටත් ඇත්තේ ප්‍රශ්නාර්ථයකි.

අම්පාර - උහන - සමන්ගල රක්ෂිතය ප්‍රදේශයේ සිදුවන මෙම මහා වන සංහාරය වළක්වා ගැනීමට වගකිව යුතු බලධාරීන් කඩිනමින් අවධානය යොමුකරන තෙක් "අද දෙරණ උකුස්සා" අවධානයෙනි.