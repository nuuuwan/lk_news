ජාවාරම්කරුවන් විසින් සඟවා තිබූ රත්‍රන් තොගය

කල්පිටිය තොරයඩි කලපුවේ ගිල්වා තිබූ රත්‍රන් කිලෝ 04 ග්‍රෑම් 740ක තොගයක් නාවික හමුදා භාරයට ගෙන තිබේ.

ශ්‍රී ලංකා නාවික හමුදාව ඊයේ (06) දින කල්පිටිය තොරයඩි කලපුවේ සිදු කල විශේෂ සෝදිසි මෙහෙයුමකදී එම කලපුවේ ගිල්වා තිබූ බවට සැකකෙරෙන රත්‍රන් කිලෝ 04 ග්‍රෑම් 740 ක් අඩංගු ඇසුරුමක් නාවික හමුදා භාරයට ගත් බව නාවික හමුදාව පවසයි.

එම රත්‍රන් අඩංගු ඇසුරුම ප්‍රවාහනය කල බවට සැකකෙරෙන ඩිංගි යාත්‍රාවක්ද තොරයඩි වෙරළ ප්‍රදේශයේ තිබියදී නාවික හමුදා භාරයට ගෙන තිබුණි.

නාවික හමුදා මෙහෙයුම් හේතුවෙන් රැගෙන යාමට නොහැකිව, ජාවාරම්කරුවන් විසින් මෙම රත්‍රන් අඩංගු ඇසුරුම පසුව රැගෙන යාමේ අපේක්‍ෂාවෙන් මෙලෙස තොරයඩි කලපුවේ ගිල්වා තබන්නට ඇතැයි නාවික හමුදාව විශ්වාස කරයි.

නාවික හමුදා භාරයට ගත් රත්‍රන් තොගය සහ ඩිංගි යාත්‍රාව ඉදිරි නීතිමය කටයුතු සඳහා කටුනායක රේගු නිවාරණ කාර්යාලය වෙත භාරදීමට නියමිතය.