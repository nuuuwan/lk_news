இலங்கையின் வெளிநாட்டு நாணய விநியோக முறிவு நிலை:  சாதக நிலைக்குத் தரமுயர்த்தியது 'மூடிஸ்'

சர்வதேச கடன் தரப்படுத்தல் நிறுவனங்களில் ஒன்றான 'மூடிஸ்' இனால் இலங்கையின் நீண்டகால வெளிநாட்டு நாணய விநியோகஸ்த்தரின் முறிவு தொடர்பான தரப்படுத்தலானது முறிவை அண்மித்த 'Ca' எனும் நிலையிலிருந்து உயர் கடன் அச்சம் எனும் 'Caa1' நிலைக்குத் தரமுயர்த்தப்பட்டுள்ளது.

'மூடிஸ்' போன்று மற்றுமொரு சர்வதேச கடன் தரப்படுத்தல் நிறுவனமான 'ஃபிட்ச் ரேட்டிங்ஸ்' கடந்த வாரம் இலங்கையின் நீண்டகால வெளிநாட்டு நாணய விநியோகஸ்த்தரின் முறிவு தொடர்பான தரப்படுத்தலை பகுதியளவிலான முறிவைக் குறிக்கும் 'RD' எனும் நிலையிலிருந்து முறிவடையக்கூடிய சாத்தியத்தைக் குறிக்கும் 'CCC+' எனும் நிலைக்குத் தரமுயர்த்தியிருந்தது.

இவ்வாறானதொரு பின்னணியில் தனியார்துறை கடன்வழங்குனர்கள் வசமிருந்த சர்வதேச முறிகளின் கடன்மறுசீரமைப்பு பூர்த்திசெய்யப்பட்டதை அடுத்து, அது கடன்களை மீளச்செலுத்தமுடியாத முறிவு நிலை ஏற்படுவதற்கான அச்சுறுத்தலைத் தணித்திருப்பதாகச் சுட்டிக்காட்டியிருக்கும் 'மூடிஸ்', அதன் காரணமாகவே இலங்கையின் நீண்டகால வெளிநாட்டு நாணய விநியோகஸ்த்தரின் முறிவு நிலை தரமுயர்த்தப்பட்டிருப்பதாகத் தெரிவித்துள்ளது.

அதுமாத்திரமன்றி இலங்கையின் கடன் நிலைவரத்தைப் பொறுத்தமட்டில், வெளியகக்கடன் தளர்வு மற்றும் அரசாங்கத்தின் திரவ அச்சுறுத்தல் என்பன குறைவடைந்திருப்பதாகவும், நிதியியல் மற்றும் கடன் ஸ்திரத்தன்மை என்பன முன்னேற்றமடைந்திருப்பதாகவும் 'மூடிஸ்' சுட்டிக்காட்டியுள்ளது.

அத்தோடு தற்போதைய மறுசீரமைப்புக்களைத் தொடர்ந்து நடைமுறைப்படுத்துவதில் அரசாங்கம் கொண்டிருக்கும் கடப்பாட்டை உரியவாறு நிறைவேற்றுவதன் ஊடாக நாட்டின் கடன் நிலைவரமானது எதிர்பார்க்கப்பட்டதைவிட முன்னேற்றமடையக்கூடும் என்றும் 'மூடிஸ்' கடன் தரப்படுத்தல் நிறுவனம் குறிப்பிட்டுள்ளது.