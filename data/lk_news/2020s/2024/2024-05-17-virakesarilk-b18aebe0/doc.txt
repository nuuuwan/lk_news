மத்திய ஆசிய கரப்பந்தாட்டத்தில் 3ஆம் இடத்துக்கான போட்டியில் கிர்கிஸ்தானை எதிர்த்தாடும் இலங்கை !

இஸ்லாமாபாத்தில் நடைபெற்றுவரும் ஆறு நாடுகளுக்கு இடையிலான மத்திய ஆசிய கரப்பந்தாட்டத்தில் 3ஆம் இடத்திற்கான போட்டியில் கிர்கிஸ்தானை இலங்கை எதிர்த்தாடவுள்ளது.

இப் போட்டியைத் தொடர்ந்து சம்பியனைத் தீரமானிக்கும் பாகிஸ்தானுக்கும் துர்க்மேனிஸ்தானுக்கும் இடையிலான இறுதிப் போட்டி நடைபெறும்.

இந்த சுற்றுப் போட்டியில் தனது கடைசி லீக் போட்டியில் துர்க்மேனிஸ்தானை வியாழக்கிழமை (16) எதிர்த்தாடிய இலங்கை 3 நேர் செட்களில் தோல்வி அடைந்தது.

மூன்று சேட்களிலும் திறமையாக விளையாடிய துர்க்மேனிஸ்தான் 25 - 22, 25 - 19, 25 - 19 என்ற புள்ளிகள் அடிப்படையில் வெற்றிபெற்றது.

இந்த சுற்றுப் போட்டியில் இலங்கை தனது ஆரம்பப் போட்டியில் கிர்கிஸ்தானிடம் 2 - 3 என்ற செட்கள் கணக்கில் தோல்வி அடைந்தது.   அடுத்த போட்டியில் பாகிஸ்தானிடம்  இலங்கை  3 நேர் செட்களில் வீழ்ந்தது.

எனினும் அடுத்த போட்டியில் ஆப்கானிஸ்தானை 3 நேர் செட்களிலும் தொடர்ந்து ஈரானை முற்றிலும் எதிர்பாராத விதமாக 3 நேர் செட்களிலும் இலங்கை வெற்றிகொண்டிருந்தது.

ஈரானுக்கு எதிரான இந்த முதலாவது வெற்றி சர்வதேச கரப்பந்தாட்டத்தில் இலங்கைக்கு கிடைத்த வரலாற்று முக்கியம் வாய்ந்த வெற்றியாகும்.

சர்வதேச கரப்பந்தாட்ட தரவரிசையில் 15ஆவது இடத்திலுள்ள ஈரானை 60ஆவது இடத்தில் உள்ள இலங்கை வெற்றிகொண்டிருப்பது பெரும் பாராட்டுக்குரியது என இலங்கை கரப்பந்தாட்ட சம்மேளனத்  தலைவர் கஞ்சன ஜயரட்ன தெரிவித்தார்.