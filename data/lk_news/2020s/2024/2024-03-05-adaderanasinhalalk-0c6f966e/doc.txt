මහ බැංකු වැටුප් වැඩිකිරීමට පක්ෂ නායකයින්ගේ දැඩි අප්‍රසාදය

ස්වයං තීරණයක් මගින් සේවක වැටුප් වැඩිකිරීම සම්බන්ධයෙන් මහ බැංකුවේ ඉහළ නිලධාරීන්ට අද (05) ‍පාර්ලිමේන්තුවේ පැවති පක්ෂ නායක රැස්වීමේදී දැඩි අප්‍රසාදය පළවී තිබේ.

එහිදී වැටුප් වැඩි කිරීම සම්බන්ධයෙන් නෛතික බලයක් නැති බවටද පක්ෂ නායකයන්ගෙන් තර්කයක් ඉදිරිපත්වී ඇත.

නෛතික බලයක් තිබුණද ජනතාව පීඩාවට පත්වී සිටින මොහොතක 70%කින් වැටුප් වැඩි කරගැනීමට කිසිදු සදාචාරාත්මක අයිතියක් නැති බවට එහිදී කරුණු ඉදිරිපත්වී ඇත.

මෙම වැටුප් වැඩි කිරීම නිසා මාසිකව රු. මිලියන 232කට ආසන්න මුදලක් වැය වන බවටත් අනාවරණයවී තිබේ.

වැටුප් වැඩි කිරීම සිදුකර ඇති වෘත්තීය සමිති සහ කළමනාකාරීත්වය අතර ඇති කරගෙන තිබෙන සාමූහික ගිවිසුම (Collective Agreement) කම්කරු අමාත්‍යාංශයේ ලියාපදිංචි ‍කර නොමැති බවත් හෙළිවී ඇති බව පාර්ලිමේන්තු සන්නිවේදන දෙපාර්තමේන්තුව නිකුත් කළ නිවේදනයේ දැක්වෙයි.