වෙඩි උණ්ඩවලට බිලි වූ තරුණ ජීවිත

ගාල්ල දිස්ත්‍රික්කයේ, අම්බලන්ගොඩ හා පිටිගල යන ප්‍රදේශවල ඊයේ (12) රාත්‍රියේ සිදුකළ වෙඩි තැබීම් දෙකකින් පුද්ගලයන් සිව්දෙනෙකු ජීවිතක්ෂයට පත්ව තවත් පුද්ගලයන් 5 දෙනෙකු තුවාල ලබා තිබේ.

අම්බලන්ගොඩ, ගලගොඩ, වෙළ පාරේ පිහිටි වෙළෙඳසැලක් අසලදී ඊයේ රාත්‍රී 8.35ට පමණ ඉන් එක වෙඩිතැබීමක් සිදුකර තිබිණි.

යතුරුපැදියකින් පැමිණි නාඳුනන වෙඩික්කරුවන් දෙදෙනෙකු T-56 වර්ගයේ ගිනි අවියකින් එම වෙඩිතැබීම සිදුකර පළාගොස් ඇති බව පොලීසිය පැවසුවේය.

වෙඩි ප්‍රහාරයෙන් පුද්ගලයන් දෙදෙනෙකු එම ස්ථානයේදීම මියගොස් තවත් තිදෙනෙකු තුවාල ලබා ප්‍රතිකාර සඳහා බලපිටිය රෝහලට ඇතුළත් කර තිබේ.

වෙඩි ප්‍රහාරයෙන් මියගොස් ඇත්තේ, හලඹ උදේශ් මධුරංග නොහොත් 'පොඩි මැන්ඩිස්' නැමැත්තෙක් හා දඩල්ලගේ සිතුම් අංජන නොහොත් 'සුදූ' නැමැත්තෙකි.

"කාටවත් වරදක් නෑ මහත්තයෝ... කුරා කූඹියෙකුටවත් වරදක් නෑ...අපි යන්න ඕන ගමන අද පුතා ගිහින්. අපියි යන්න ඕනේ ඒ ගමන අපි ආච්චිලා. කඩේ බඩු දුන්න නිසා එයාටත් තියලා. අනේ අපි හිතුවේ නෑ දරුවට එහෙම වෙයි කියලා. අනේ ගෙදරට හිටිය එකම දරුවා..."

තුවාල ලබා මේවන විට රෝහල්ගතව ප්‍රතිකාර ලබන්නේ චතුර මදුශංක නොහොත් 'ලොකු චතුර', පත්තිනි වසම් අකිල සහ සංගමගේ චම්පික තුෂාර නම් තිදෙනෙකි.

මේ අතර පිටිගල, ගුරුවල ප්‍රදේශයේ වෙළෙඳසැලක් ඉදිරිපිටදී ද ඊයේ රාත්‍රියේ වෙඩි තැබීමක් සිදුකර තිබුණි.

යතුරුපැදියකින් පැමිණි නාඳුනන වෙඩිකරුවන් දෙදෙනෙකු මෙම වෙඩි තැබීම සිදුකර පළාගොස් තිබිණි.

ඉන් එම ස්ථානයේදී ම එක් පුද්ගලයෙක් ජීවිතක්ෂයට පත්වූ අතර කාන්තාවක් ඇතුළු තිදෙනෙකු තුවාල ලැබීය.

එම ස්ථානයේදීම මියගොස් තිබුණේ කරන්දෙණියේ පදිංචිකරුවකු වන සසිත් මධුෂංක නම් 31 හැවිරිදි අයෙකි.

අනතුරුව රෝහලේදී 26 හැවිරිදි කවිෂ්ක අංජන නමැත්තා අද අලුයම මියගොස් ඇති බව අපවාර්තාකරු පැවසුවේය.

"කොල්ලා පාරේ හිටියේ. සේරම දේවල් අපිට කරන්නේ ඒ දරුවා තමා. ගිහින් දළු ටික පවා කඩාගෙන එනවා."