மாற்றத்துக்கான  ஆணையைப் பலப்படுத்துதல்

ஊழலை கையாளுவதாக  தேர்தல் பிரசாரங்களின்போது வாக்குறுதியளித்த போதிலும்,முன்னைய ஊழல் அதிகாரிகளை பொறுப்புக்கூற வைப்பதற்கோ அல்லது அரசாங்க நிறுவனங்களில் இடம் பெற்றுக்கொண்டிருக்கும் ஊழலை தடுப்பதற்கோ போதுமானளவு உறுதியான நடவடிக்கைகள் எடுக்கப்படவில்லை என்ற ஒரு உணர்வு மக்கள் மத்தியில் காணப்படுகிறது. அதிகாரத்துக்கு தேசிய மக்கள் சக்தியின் துரித எழுச்சி மக்கள் மத்தியில் பெரும் எதிர்பார்ப்புக்களை  தோற்றுவித்தது. குறிப்பாக பொருளாதார இடர்பாடுகளை துரிதமாக முடிவுக்கு கொண்டுவரவேண்டும் என்ற எதிர்பார்ப்பு காணப்படுகிறது.

இந்த எதிர்பார்ப்புகளுக்கும் அரசாங்கத்தின் உண்மையான செயற்பாடுகளுக்கும் இடையிலான இடைவெளி சமூகத்தின் பல்வேறு பிரிவினர் மத்தியிலும் இருந்து அதிருப்தி கிளம்புவதற்கு வழிவகுத்திருக்கிறது. அது ஊடகங்களில் பிரதிபலிக்கிறது. சர்வதேச உடன்படிக்கைகளை மீளாய்வு செய்யப் போவதாக  அரசாங்கம் கூறியது. அவற்றில் சில ஊழல் நடைமுறைகளுடன் தொடர்புபட்டவை.

பட்டயக் கணக்காளர் நிறுவனம் அதன் நிகழ்வு ஊழல் முக்கியமான விடயமாக ஆராயப்படும் ஒரு அரங்காக மாறும் என்று எதிர்பார்க்காமல் இருந்திருக்கலாம். அந்த நிகழ்வில் முன்னாள் ஜனாதிபதிகள் மூவர் தங்களது ஆட்சிமுறை அனுபவங்கள் பற்றி பேசினார்கள். ஊழலையே முக்கிய தொனிப்பொருளாக எடுத்து கருத்துக்களை வெளியிடுமாறு அவர்களிடம் கேட்கப்பட்டது.  அண்மையில் நடந்து முடிந்த தேர்தலிலும் அதுவே முக்கிய தொனிப் பொருளாக அமைந்தது.

ஊழல் பிரச்சினை தாங்கள் போதுமானளவுக்கு கையாளாத ஒரு பிரச்சினை அல்ல என்பதை மூன்று ஜனாதிபதிகளும் அந்த நிகழ்வில் தெளிவுபடுத்தினார்கள். ஊழலைக் கண்டுபிடிப்பதற்கு உறுதியான சான்றுகள் இருக்கவில்லை என்று சிலர் கூறுவதாகத் தோன்றியது.  அவர்களில் ஒருவர் மீண்டும் ஜனாதிபதியாக தெரிவு செய்யப்பட்டிருந்தாலும் கூட தொடர்ந்தும் அதுவே நிலைவரமாக இருந்திருக்கும். புதிய ஜனாதிபதியை தெரிவு  செய்வதற்கு மக்கள் ஏன் தீர்மானித்தார்கள்  என்றும் தெளிவு படுத்தப்பட்டது.

பட்டயக் கணக்காளர்கள் நிறுவனத்தினால் அந்த நிகழ்வு ஏற்பாடு செய்யப்பட்டிருந்தது. மூன்று ஜனாதிபதிகளும் நிகழ்வில் செய்த பங்களிப்புகளுக்காக பெற்ற கரகோஷம்  அரசியல் ஒவ்வொரு மட்டத்திலும் ஊழல் எந்தளவுக்கு வேரூன்றியிருக்கிறது என்பதை தெளிவாகக் காட்டியது. உண்மையில், அதிகாரிகள் ஒத்துழைக்காவிட்டால்  அரசியல்வாதிகளினால் ஊழல்தனமாக செயற்பட்டிருக்க முடியாது என்று என்று கூறுகின்ற அளவுக்கு முன்னாள் ஜனாதிபதிகளில் ஒருவர் சென்றார்.

பரந்தளவிலான ஊழலின் விளைவாகவே நாடு வங்குரோத்து நிலையை அடைந்தது என்பதில் சந்தேகமில்லை. வங்கி கணக்குகளில் பணத்தை வைப்பிலிடுவதன் மூலமாகவோ அல்லது தனியாரின் சட்டைப்பைகளுக்கு பணம் சென்றடைவதன் மூலமாகவோ மாத்திரம் இது இடம்பெறவில்லை. சிலருக்கு வரிச் சலுகைகளையும் நிலக் குத்தகைகளையும்  ஏனைய சலுகைகளையும் அரசாங்கங்கள் வழங்கியதன் காரணமாகவும  இது இடம்பெற்றது. அந்த சலுகைகளை ஒரு சிலரை வளப்படுத்தி நாட்டை வறூமைப்படுத்தியது.

நவம்பர் 14 ஆம் திகதி நடைபெறவிருக்கும் பாராளுமன்ற தேர்தலுக்கான பிரசாரக்கூட்டம் மாத்தறையில் நடைபெற்றபோது அதில் ஆரம்பவுரை நிகழ்த்திய ஜனாதிபதி அநுரா குமார திசாநாயக்க கடந்த கால ஊழல் வழக்குகளை அரசாங்கம் தொடர்ந்து முன்னெடுக்கும் என்று வலியுறுத்திக் கூறினார். ஊழலுக்கு எதிரான நடவடிக்கைகளின் தற்போதைய மந்தகதிக்கு காரணம் முன்னைய சகல அரசாங்கங்களின் காலத்தில் இடம்பெற்றதைப் போன்று மூடிமறைப்பதற்கான  எந்த விருப்பமும் அல்ல என்பதை ஜனாதிபதி தெளிவுபடுத்தினார்.

கிரேக்க பிணைமுறிகள் கொள்வனவு தொடர்பான ஏற்கெனவே விசாரணைக்கு எடுக்கப்பட்டிருக்கிறது. அந்த பிணைமுறிகள் கொள்வனவு செய்யப்பட்ட கையோடு அவற்றின  பெறுமதியை இழந்து நாட்டை வறுமைப்படுத்தியது.  கிடப்பில் போடப்பட்ட ஊழல்  வழக்குகள் தொடர்பான 400 க்கும் அதிகமான கோப்புகளை மீண்டும் திறக்கப் போவதாகவும் ஜனாதிபதி திசாநாயக்க கூறினார். இந்த அறிவிப்பை தொடர்ந்து எழுந்த கரகோஷம் கொழும்பு நிகழ்வின் கரகோஷத்தையும் விட வேறுபட்ட உணர்வை வெளிப்படுத்தியது.

பாராளுமன்ற தேர்தலுக்கு முகங்கொடுப்பதில் அரசாங்கம் மிகுந்த செயல்திறன் நுட்பத்துடன் நடந்துகொள்கிறது. மிகவும் அண்மையில் கையேற்ற அரசு என்ற கப்பலை கவிழச் செய்துவிடக்கூடிய மிகவும்தீவிரமான எந்த நடவடிக்கையிலும் இறங்காமல் எச்சரிக்கையுடன் அரசாங்கம் நடந்துகொள்கிறது.

அரசாங்கம் மாறினால் நாடு பின்னடைவுக்கு முகங்கொடுக்க வேண்டிவரும் என்றும் பொருட்களுக்கு தட்டுப்பாடு ஏற்பட்டு டொலரின் பெறுமதி அதிகரிப்பதுடன் சர்வதேச நிறுவனங்களுடனான உறவுகளும் கேள்விக்குள்ளாகும் என்று தேசிய மற்றும் சர்வதேச அமைப்புகளிடமிருந்து  ஜனாதிபதி தேர்தலுக்கு முன்னர் வந்த  எச்சரிக்கைகளைை நன்றாக அறிந்து மனதில்  வைத்திருப்பதாக ஜனாதிபதி கூறினார்.

ஆனால் அந்த எச்சரிக்கைகளில் எதுவுமே சாத்தியப்படவில்லை. பதிலாக அரசாங்கம் அதன் சர்வதேச பங்காளிகளுடன் திறமையான செயலாண்மையுடன் விவகாரங்களைை கையாளுகிறது. பெரும்பாலான சந்தர்ப்பங்களில் முன்னைய அரசாங்கத்தின் கொள்கைகளில் இருந்து மாறுபடாமல் அரசாங்கம் செயற்படுகிறது. தேர்தலில் வெற்றி பெறுவதற்காக அந்த கொள்கைகளை தேசிய மக்கள் சக்தி கடுமையாக விமர்சனம் செய்தது.

பல்கலைக்கழக கல்வியாளரான கலாநிதி ஹரிணி அமரசூரியவை பிரதமராக நியமித்தமை பரந்தளவில் பாராட்டைப் பெற்ற அரசாங்கத்தின் இன்னொரு தீர்மானமாகும். கட்சி அரசியலில் அவரின் எழுச்சிக்கு முன்னதாக, பிரதமர் தேசிய பல்கலைக்கழக முறைமையிலும் சிவில் சமூக அமைப்புகள் மத்தியிலும் தொடர்பைக் கொண்ட மதிப்புக்குரிய ஒரு  கல்வியாளராக இருந்து வந்திருக்கிறார். இலங்கையில் ஜனநாயக ஆட்சிமுறையை வலுப்படுத்துவதில் அரசியல் மற்றும் சிவில் செயற்பாட்டாளராக பிரதமர் விளங்கி வந்திருக்கிறார்.

அரசாங்கத்தை பொறுப்புக்கூற வைப்பதையும் வெளிப்படைத் தன்மையை மேம்படுத்துவதையும் நோக்கமாகக் கொண்ட சிவில் சமூக அமைப்புகளுடன் அவர் செயற்பட்டிருக்கிறார்.  தீர்மானங்களை மேற்கொள்ளும் செயன்முறைகளில் குடிமக்களுடனும் ஊடாட்டங்களைச் செய்திருக்கிறார்.

மனித உரிமைகளைப் பொறுத்தவரை குறிப்பாக, பெண்கள், விளிம்புநிலையில் உள்ள சமூகங்கள் மற்றும் தொழிலாளர்களின் உரிமைகளுக்காக ஹரிணி அமரசூரிய குரல்கொடுத்து வந்திருக்கிறார். பாராளுமன்ற தேர்தலுக்கு பின்னரும் அவரே பிரதமராக இருப்பார் என்று இப்போது அரசாங்கம் செய்திருக்கும் அறிவிப்பு அதன் நம்பகத்தன்மையை மேலும் வலுப்படுத்துகிறது.

தனது கட்சியின் தேர்தல் விஞ்ஞாபனத்தில் உள்ள வாக்குறுதிகளை நிறைவேற்றக்கூடியதாக உறுதியான அரசாங்கம் ஒன்றை நிறுவுவதற்கு பாராளுமன்ற தேர்தலில் ஆணை தருமாறு ஜனாதிபதி திசாநாயக்க மாத்தறையில் தனது பிரசார உரையில் மக்களை கேட்டுக்கொண்டார்.

ஜனாதிபதி தேர்தலில் அவரால் வெறுமனே 42 சதவீதமான வாக்குகளையே பெறக்கூடியதாக இருந்தது. அது அவர் 2019  தேர்தலில் பெற்ற மூன்று சதவீத வாக்குகளையும் விட குறிப்பிடத்தக்க அளவுக்கு கூடுதலான அதிகரிப்பாக இருந்தாலும், முன்னைய ஜனாதிபதிகள் பெற்ற 50 சதவீத வாக்குகள் எல்லைக்கு குறைவானதாகவே இருந்தது.

ஜனாதிபதி தேர்தலில் பெற்ற வாக்குகளை அடிப்படையாகக் கொண்டு நோக்கும்போது பாராளுமன்ற தேர்தலில் தேசிய மக்கள் சக்தி கூடுதலான ஆசனஙகளைப் பெறக்கூடிய தனிக்கட்சியாக வரும் என்ற போதிலும்  அறுதிப்பெரும்பான்மை கிடைக்கப்போவதில்லை.

சட்டங்களை நிறைவேற்றுவதற்கு மற்றைய கட்சிகளின் ஆதரவை நாடவேண்டியிருக்கும்.( இலஞ்ச ஊழல் விசாரணை ஆணைக்குழுவின் அதிகாரங்களை வலுப்படுத்துதல் போன்ற) ஊழல் எதிர்ப்புச் சட்டங்களில் மாற்றங்களைச் செய்யவேண்டிய தேவை இருக்கிறது. ஊழல் குற்றச்சாட்டுகள் சுமத்தப்படக்கூடியவர்களை உள்ளடக்கிய எதிச்க்கட்சிகள் அவற்றின் ஆதரவை வழக்குவதற்கு விரும்பாமல் இருக்கக்கூடும்.

தேசிய மக்கள் சக்தியின் முதல் ஒரு மாதகால அரசாங்கம் சனத்தொகையில் பெரும்பாலானவர்களை பொறுத்தவரை ஒரு நேர்மறையான அனுபவமாக இருந்திருக்கிறது. தேசிய மக்கள் சக்தியின் மார்க்சிய கடந்த காலம் காரணமாக அதன் வெற்றியை பற்றி ஐயப்பாடுகளைக் கொண்டிருப்பவர்களுக்கு   கூட ஜனாதிபதி தேர்தலுக்கு பிறகு இடம் பெற்ற வன்முறையற்ற - ஜனநாயக அதிகார மாற்றம் நம்பிக்கையை கொடுத்திருக்கிறது. ஆட்சிமுறை நடைமுறைகளில் மாற்றத்தை எதிர்பார்க்கும் பெரும்பாலான மக்கள்  அந்த மாற்றத்தைக் கொண்டுவரக்கூடிய சக்தியாக தேசிய மக்கள் சக்தியை நோக்குகிறார்கள்.

இதனால் ஜனாதிபதி தேர்தலில் தேசிய மக்கள் சக்திக்கு வாக்களிக்களிக்காதவர்கள் பாராளுமன்ற தேர்தலில் அதற்கு வாக்களிக்கும் சூழ்நிலை ஏற்படலாம். எனவே ஜனாதிபதி தேர்தலில் பெற்ற 42 சதவீதமான வாக்குகளையும் விட கணிசமான அளவுக்கு கூடுதலான வாக்குகளை தேசிய மக்கள் சக்தி பெறக்கூடிய சாத்தியம் இருக்கிறது.

எதிர்க்கட்சிகளுக்குள் நிலவும் உட்பூசல்கள் மற்றும்  அவற்றின் அணிகளுக்குள் இருக்கும் ஊழல் பிரச்சினையை கையாளத் தவறியமை காரணமாக அந்த கட்சிகள் மீதான மக்களின் கவனம் குறைந்திருக்கிறது. அதனால் தேசிய மக்கள் சக்திக்கு பாராளுமன்றத்தில் அறுதிப்பெரும்பான்மை கிடைப்பதற்கான சாத்தியப்பாட்டுக்கு வழிபிறக்கலாம்.

விகிதாசாரப் பிரதிநிதித்துவ தேர்தல் முறை செயற்படுகின்ற பாங்கு காரணமாக, தேசிய மக்கள் சக்தி அரசியலமைப்பை மாற்றக்கூடியதாக பாராளுமன்றத்தில் அதற்கு மூன்றில் இரண்டு பெரும்பான்மை கிடைப்பது சாத்தியமில்லாமல் போகலாம்.

எவ்வாறிருந்தாலும், 1972 ஆம் ஆண்டிலும் 1978 ஆம்  ஆண்டிலும் இடம்பெற்றதைப் போன்று கருத்தொருமிப்பு இல்லாத அரசியலமைப்புக்களைக் கொண்டுவரக்கூடியதாக  ஒரு கட்சி அதன் சொந்தத்தில் அரசியலமைப்பு சீர்திருத்தங்களை முன்னெடுப்பது விரும்பத்தக்க ஒரு நிகழ்வாய்ப்பு அல்ல.

இந்த நோக்கத்துக்காக தேசிய மக்கள் சக்தி இன,மத சிறுபான்மைக் கட்சிகளின் குறிப்பாக வடக்கு, கிழக்கைச் சேர்ந்த கட்சிகளின் ஆதரவைப் பெறுவதில் நாட்டம் காட்டினால்அது விரும்பத்தக்கதாக இருக்கும். தேசிய நலனுக்காக அரசாங்கத்துடன் ஒத்துழைப்பதற்கு தயாராயிருப்பதாக ஐக்கிய மக்கள் சக்தியின் தலைவர் சஜித் பிரேமதாச ஏற்கெனவே அறிவித்திருக்கிறார். சகல சமூகங்களையும் அரவணைக்கும் வகையிலான அடிப்படைச் சீர்திருத்தினால்  விரும்பத்தக்க விளைவுகளைக் கொண்டுவரமுடியும்.