’வேலை வெட்டி இல்லாமல் வரவில்லை’

பொதுமக்கள் பாதுகாப்பு அமைச்சரிடம் 4 ஆண்டுகளுக்கு முன்னர்  என்னால் முன்வைக்கப்பட்ட  கேள்விகளுக்கு இன்றுவரை பதில் கிடைக்கவில்லை. நாங்கள் ஒன்றும் வேலை வெட்டியில்லாமல் காலையில் புறப்பட்டு பாராளுமன்றம் வரவில்லையென  என இலங்கை தமிழரசுக்கட்சியின் மட்டக்களப்பு மாவட்ட எம்.பி. யான   இரா.சாணக்கியன்  சபாநாயகரிடம் கடும் அதிருப்தியை தெரிவித்தார்.

பாராளுமன்றத்தில் செவ்வாய்க்கிழமை (09) இடம்பெற்ற   எம்.பி.யால் பொது மக்கள் பாதுகாப்பு அமைச்சரிடம், நாட்டில் குழப்பகரமான நிலைமைகளைத் தோற்றுவிக்கக் கூடிய செய்திகளை வெளியிடும் பல போலி ஊடகங்கள் இலங்கையில் செயற்படுவதை   அமைச்சர் அறிவாரா?,ஆம் எனில் மேற்படி  அந்த ஊடகங்கள் என்ன? பதிவு செய்யப்படாத போலி இணையத்தளங்களைத் தடை  செய்வதற்கான நடவடிக்கைகள் எடுக்கப்படுமா, ஆமெனில் அந்நடவடிக்கைகள் என்ன? இன்றேல் ஏன் என கேள்வியெழுப்பினார்.

இந்த கேள்விகளுக்கு   பதிலளிக்க பொதுமக்கள் பாதுகாப்பு  அமைச்சர் சார்பில் அரச தரப்பு பிரதம கொறடாவான அமைச்சர் பிரசன்ன ரணதுங்க கால அவகாசம் கோரினார்.

இதனையடுத்தே எழுந்த   இரா. சாணக்கியன் எம்.பி., ,பொதுமக்கள் பாதுகாப்பு அமைச்சரிடம் ஒருமாதத்துக்கு முன்னர் ஒரு விடயம்  குறித்து கேள்வி கேட்டிருந்தேன்,விடைகளை சபைக்கு சமர்ப்பித்ததாக குறிப்பிட்டார்.  தேடிப்  பார்த்தேன் விடை தொடர்பான ஆவணங்கள் கிடைக்கவில்லை.

மேற்குறிப்பிடப்பட்ட  கேள்விகளை 2020 ஆம் ஆண்டும்  கேட்டிருந்தேன். 4 வருடங்கள் கடந்தும் இன்றுவரை பதில் கிடைக்கவில்லை.நாங்கள் பல வேலைகளுக்கு மத்தியில் தான் பாராளுமன்றத்துக்கு வருகிறோம். நாங்கள் ஒன்றும் வேலை வெட்டியில்லாமல் காலையில் புறப்பட்டு பாராளுமன்றம் வரவில்லை .இந்த கேள்விகளுக்கு ஏன் பதிலளிக்க முடியாது?பொது மக்கள் பாதுகாப்பு அமைச்சருடன் எனக்கு எவ்வித தனிப்பட்ட  முரண்பாடும் கிடையாது.ஆகவே இரண்டில் ஒன்றை செய்யுங்கள்  என்றார்.

இதற்கு பதிலளித்த  அரச தரப்பு பிரதம கொறடாவான அமைச்சர் பிரசன்ன ரணதுங்க,தற்போது இந்தக்கேள்வி முதல் தடவையாக முன் வைக்கப்பட்டுள்ளது .  அதனால்தான் அமைச்சரினால் காலஅவகாசம் கேட்கப்பட்டுள்ளது என்றார்.