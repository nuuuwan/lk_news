48ஆவது தேசிய விளையாட்டுப் போட்டிக்கான கடற்கரை கரப்பந்தாட்டம்: தென் மாகாணம், வட மேல் மாகாணம் தங்கம் வென்றன

நீர்கொழும்பு ப்றவுண்ஸ் கடற்கரையில் கடந்த 3 தினங்களாக நடைபெற்ற 48ஆவது தேசிய விளையாட்டுப் போட்டியில் ஓர் அம்சமான கடற்கரை கரப்பந்தாட்டத்தில் ஆண்கள் பிரிவில் தென் மாகாணம் தங்கப் பதக்கத்தை சுவீகரித்தது.

ஞாயிற்றுக்கிழமை (02) பிற்பகல் நடைபெற்ற தங்கப் பதக்கத்துக்கான இறுதிப் போட்டியில் வட மேல் மாகாணத்தை எதிர்த்தாடிய தென் மாகாணம் 2 - 1 என்ற செட்கள் (17 - 21, 21 - 17, 15 - 11) வித்தியாசத்தில் வெற்றிபெற்று தங்கப் பதக்கத்தை சுவீகரித்தது.

தங்கப் பதக்கம் வென்ற தென் மாகாண அணியில் டி. சில்வா, பி குமார ஆகியோர் இடம்பெற்றனர்.

வெள்ளிப் பதக்கம் வென்ற வட மேல் மாகாண அணி சார்பாக என். லக்ஷான், டிலிப்ப சாமிக்க ஆகியோர் விளையாடினர்.

வட மத்திய மாகாணத்தை  2 - 1 என்ற செட்கள் வித்தியாசத்தில்  வெற்றிகொண்டு வெண்கலப் பதக்கம் வென்ற சப்ரகமுவ மாகாண அணி சார்பாக என். பேரேரா, எம். விக்ரமசிங்க ஆகியோர் விளையாடினர்.

ஆண்களுக்கான கடற்கரை கரப்பந்தாட்டத்தில் அதிசிறந்த வீரராக பி. குமார (தென் மாகாணம்) தெரிவானார்.

பெண்கள் பிரிவுக்கான இறுதிப் போட்டியில் கிழக்கு மாகாணத்தை 2 - 1 என்ற செட்கள் (17 - 21, 21 - 19, 15 - 12) வித்தியாசத்தில் வெற்றிகொண்ட வட மேல் மாகாணம் தங்கப் பதக்கத்தை சுவீகரித்தது.

தங்கப் பதக்கம் வென்ற வட மேல் மாகாணம் சார்பாக டி. ப்ரசாதனி, ஆர். துஷாரி ஆகியோரும் வெள்ளிப் பதக்கம் வென்ற கிழக்கு மாகாணம் சார்பாக ரி. லக்ஷானி, எம். தர்மதிஸ்ஸ ஆகியோரும் விளையாடினர்.

மேல் மாகாணத்தை 2 - 1 என்ற செட்கள் வித்தியாசத்தில் வெற்றிகொண்டு வெண்கலப் பதக்கம் வென்ற தென் மாகாணம் சார்பாக சுரேக்கா டில்ஷானி, ஹிருணி ப்ரபோதா ஆகியோர் விளையாடினர்.

பெண்கள் பிரிவில் வட மேல் மாகாண வீராங்கனை டி. ப்ரசாதனி அதிசிறந்த வீராங்கனையாகத் தெரிவானார்.

விளையாட்டுத்துறை அபிவிருத்தித் திணைக்களப் பணிப்பாளர்நாயகம் கலாநிதி ஷெமால் பெர்னாண்டோ பிரதம அதிதியாகக் கலந்துகொண்டு பரிசில்களை வழங்கினார்.