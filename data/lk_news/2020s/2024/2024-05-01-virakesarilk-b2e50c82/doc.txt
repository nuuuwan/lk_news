சாய் தன்ஷிகா நடிக்கும் 'தி ஃப்ரூப்' படத்தின் இசை வெளியீடு

'கபாலி' படத்தில் நடித்ததன் மூலம் தமிழ் ரசிகர்களிடத்தில் பிரபலமானவர் நடிகை சாய் தன்ஷிகா. இப்படத்திற்குப் பிறகு கதையின் நாயகிக்கு முக்கியத்துவம் உள்ள படங்களை தெரிவு செய்து நடித்து வரும் இவர், கதையின் நாயகியாக நடித்திருக்கும் 'தி ஃப்ரூப்' எனும் திரைப்படத்தின் இசை வெளியீடு சென்னையில் நடைபெற்றது.

நடன இயக்குநராக பணியாற்றி இயக்குநராக உயர்ந்திருக்கும் ராதிகா இயக்கத்தில் உருவாகி இருக்கும் ' தி ஃப்ரூப்' எனும் திரைப்படத்தில் சாய் தன்ஷிகா, அசோக், ருதுவீர் வர்தன், இந்திரஜா, மைம் கோபி, ராஜசிம்மன், அஸ்மிதா உள்ளிட்ட பலர் நடித்திருக்கிறார்கள்.

ஜேசன் வில்லியம்ஸ் ஒளிப்பதிவு செய்திருக்கும் இந்த திரைப்படத்திற்கு ஆர். பி. தீபக் இசையமைத்திருக்கிறார். பெண்களின் பாதுகாப்பை வலியுறுத்தும் வகையில் தயாராகி இருக்கும் இந்த திரைப்படத்தை கோல்டன் ஸ்டுடியோஸ் எனும் பட நிறுவனம் சார்பில் தயாரிப்பாளர் கோமதி தயாரித்திருக்கிறார்.

இப்படத்தின் சிங்கிள் ட்ராக் மற்றும் ட்ரெய்லர் வெளியாகி ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்திருக்கிறது. இந்நிலையில் அறிமுக இசையமைப்பாளர் ஆர். பி. தீபக் இசையமைக்கும் இப்படத்தின் இசை வெளியீடு சென்னையில் நடைபெற்றது.‌ இதன் போது இயக்குநர்கள் மிஷ்கின், ஆர்.வி. உதயகுமார், யூகி சேது, தயாரிப்பாளர் கே. ராஜன், பாடலாசிரியர் சினேகன் உள்ளிட்ட பல திரையுலக பிரபலங்கள் சிறப்பு அதிதியாக பங்கு பற்றினர்.

இதன் போது நடிகை சாய் தன்ஷிகா பேசுகையில், '' இந்த படத்தில் இயக்குநர் ராதிகா உடனான நட்பின் அடிப்படையில் நடிக்க ஒப்புக்கொண்டேன்.

நடன இயக்குநராக அறியப்படும் ராதிகா கதை சொல்லும் போது வியந்தேன். அவர் நடன இயக்குநராக மட்டும் பணியாற்றாமல் கதை, திரைக்கதை எழுதி, படத்தை இயக்கும் திறமையையும் வளர்த்துக் கொண்டிருக்கிறார். அவர் படத்தை இயக்கிய போது ஆச்சரியமடைந்தேன் படப்பிடிப்பு தளத்தில் அவருடைய ஆளுமை நேர்த்தியாக இருந்தது. பெண்களின் பாதுகாப்பை பற்றி இந்த திரைப்படம் பேசுகிறது. இப்படத்தின் மூலம் இசையமைப்பாளராக அறிமுகமாகும் தீபக் - இயக்குநர் ராதிகாவின் மகன். தீபக்கை ஐந்து வருடங்களுக்கு முன்பாகவே தெரியும்.

அவர் இந்த படத்திற்கு இசையமைக்கும் அளவிற்கு தன்னை வளர்த்துக் கொண்டுள்ளது ஆச்சரியமாக இருக்கிறது. அவர் மேலும் இசைத்துறையில் சாதனை படைக்க வேண்டும் என வாழ்த்துகிறேன். ராதிகாவின் உழைப்பிற்கு இந்த திரைப்படம் நிச்சயம் வெற்றி பெறும் .'' என்றார்.

தமிழ் திரையுலகில் நடன இயக்குநர்களாக இருந்து இயக்குநர்களாக உயர்ந்து வெற்றி பெற்ற பிரபுதேவா, ராகவா லோரன்ஸ், பிருந்தா ஆகியோரின் பட்டியலில் ராதிகாவும் இணைந்திருப்பது ரசிகர்களை மகிழ்ச்சி அடைய செய்திருக்கிறது.