விக்கிரவாண்டி இடைத்தேர்தலில் 82.48 சதவீத வாக்குகள் பதிவு

தமிழகத்தின் வட பகுதியில் அமைந்திருக்கும் விக்கிரவாண்டி எனும் தொகுதிக்கு நடைபெற்ற இடைத்தேர்தலில் 82.48 சதவீத வாக்குகள் பதிவாகி இருப்பதாக தேர்தல் ஆணையம் தெரிவித்திருக்கிறது.

விக்கிரவாண்டி தொகுதியின் சட்டமன்ற உறுப்பினராக இருந்த என். புகழேந்தி ஏப்ரல் மாதம் திடீரென உடல் நலக் குறைவின் காரணமாக உயிரிழந்தார். இதனைத் தொடர்ந்து அந்தத் தொகுதி காலியாக இருப்பதாக தேர்தல் ஆணையம் அறிவித்தது.

மக்களவைத் தேர்தல் நிறைவடைந்த உடன் இந்தியா முழுவதும் காலியாக இருக்கும் 13 சட்டமன்ற தொகுதிகளுக்கு இடைத்தேர்தல் ஜூலை 10 ஆம் திகதி அன்று நடைபெறும் என தேர்தல் ஆணையம் அறிவித்திருந்தது.

இதனைத் தொடர்ந்து விக்கிரவாண்டி சட்டப்பேரவை தொகுதிக்கு ஜூலை 10 ஆம் தேதி இடைத்தேர்தல் நடைபெறும் என அறிவிப்பு வெளியானது. திமுக சார்பில் அன்னியூர் சிவா, பாமக சார்பில் கி. அன்புமணி, நாம் தமிழர் சார்பில் அபிநயா ஆகியோர் வேட்பாளராக போட்டியிட்டனர்.

இந்த ஆண்டின் தொடக்கத்தில் ஈரோடு கிழக்குத் தொகுதிக்கு நடைபெற்ற இடைத்தேர்தலின் போது ஆளுங்கட்சியான திமுக, ஜனநாயகத்திற்கு விரோதமாக நடந்து கொண்டது என்று குற்றம் சாட்சி விக்கிரவாண்டி தொகுதிக்கான இடைத்தேர்தலை அதிமுக புறக்கணித்தது. இதனால் திமுக-பாமக- நாம் தமிழர் ஆகிய கட்சிகளிடையே மும்முனை போட்டி ஏற்பட்டது.

பாட்டாளி மக்கள் கட்சியும், நாம் தமிழர் கட்சியும் அதிமுகவின் தொண்டர்கள் தங்களது கட்சிகளுக்கு வாக்களிக்க வேண்டும் என பகிரங்கமாக வேண்டுகோள் விடுத்தனர். இந்நிலையில் விக்கிரவாண்டி தொகுதிக்கான சட்டப்பேரவை இடைத்தேர்தல் ஜூலை 10 ஆம் திகதி அன்று நடைபெற்றது.

சில சிறு சம்பவங்களை தவிர்த்து பெரும்பான்மையாக அமைதியுடன் தேர்தல் நிறைவடைந்தது. இந்த தேர்தலில் 82.48 சதவீத வாக்கு பதிவானதாக தேர்தல் ஆணையம் தெரிவித்திருக்கிறது.

276 வாக்குச்சாவடிகளில் பதிவான வாக்குகள் அடங்கிய இலத்திரனியல் வாக்கு எண்ணிக்கை சாதனம் சீல் இடப்பட்டு வாக்கு எண்ணிக்கை மையத்திற்கு முழு பாதுகாப்புடன் காவல்துறையினரும், தேர்தல் ஆணைய அதிகாரிகளும் எடுத்துச் சென்றனர். பதிவான வாக்குகளை ஜூலை 13-ஆம் திகதி அன்று எண்ணப்பட்டு, அன்று மாலையை முடிவுகள் வெளியிடப்படும்.

இதனிடையே அதிமுக இந்த தேர்தலை புறக்கணிக்கிறது என்று அக்கட்சியின் பொதுச் செயலாளரும், தமிழக சட்டப்பேரவையின் எதிர்க்கட்சித் தலைவருமான எடப்பாடி கே பழனிச்சாமி அறிவித்த பிறகும், விக்கிரவாண்டி தொகுதியில் உள்ள அதிமுகவினர் தங்களுக்கு பிடித்த வேட்பாளர்களுக்கு வாக்களித்துள்ளனர் என்பதும், இது அதிமுகவின் எதிர்காலத்தை கேள்வி குறியாக்கலாம் என அரசியல் பார்வையாளர்கள் தெரிவித்திருக்கிறார்கள் என்பதும் குறிப்பிடத்தக்கது.