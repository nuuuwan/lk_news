ධරණී අභිමානවත් සිව්වන සංවත්සරය සමරයි

ශ්‍රී ලංකාවේ කාන්තා පුවත්පත් අතර ඉතා කෙටි කාලයකින් ඉහළ ජනප්‍රසාදයක් දිනූ ධරණී පුවත්පතේ අභිමානවත් සිව්වන සංවත්සර සැමරුම ඊයේ (07) පැවැත්වුණි.

ඒ , ශ්‍රී ලංකා පාර්ලිමේන්තුවේ මහලේකම්වරියගේ ප්‍රධානත්වයෙන් කොළඹ විහාර මහා දේවි උද්‍යානයේදීය.

කාන්තා පුවත්පතකට උරුම වී තිබූ සාම්ප්‍රදායික රාමුවෙන් මිදී විවිධත්වය හා නව්‍යකරණයක් සමග ධරණී පුවත්පත ඇරඹුණේ 2020 වසරේදීය.

මෙරට ව්‍යවසායකයින්ගේ නිෂ්පාදන ප්‍රවර්ධනයට සහ අලෙවි කරගැනීම සඳහා වෙළෙඳ කුටි සහ දරුවන්ගේ කලා දක්ෂතා ඔප්නැංවීම සඳහා වැඩසටහන්ද එහි සංවිධාන කර තිබුණි.

සංවත්සර සැමරුමේ ප්‍රධාන උත්සවය පැවැත්වුණේ ශ්‍රී ලංකා පාර්ලිමේන්තුවේ මහලේකම් කුෂානි රෝහණධීර මහත්මිය සහ ලිබර්ටි පබ්ලිෂර්ස් ආයතනයේ නිර්මාතෘ , පාර්ලිමේන්තු මන්ත්‍රී ව්‍යවසායක දිලිත් ජයවීර මහතාගේ ප්‍රධානත්වයෙනි.

ඊයේ දිනට යෙදුණු පාර්ලිමේන්තු මහලේකම්වරියගේ උපන් දිනය ද මෙහිදී  සැමරීමට කටයුතු කර තිබුණි.

එහිදී විනිශ්චය මණ්ඩලය විසින් ධරණී කුමරිය ලෙස තෝරාගනු ලැබුවේ ඉසුරි නිම්සරාය.

එමෙන්ම සමාජ මාධ්‍යවලින් වැඩිම මනාප හිමිකරගනිමින් ධරණී ජනප්‍රියම කුමරිය ලෙස තේරී පත්වුණේ අරුණි නිකේෂලාය.

අනතුරුව රවී රොයිස්ටර් ප්‍රමුඛ ''රටා'' සංගීත කණ්ඩායමේ ප්‍රසංගයක්ද විහාර මහා දේවි එළිමහන් රංග පීඨයේදී ඊයේ රාත්‍රීයේ පැවැත්විය.