’எம்மை அனுப்புங்கள்’

சிங்கள - பௌத்த பேரினவாதத்திற்கு எதிரான மக்கள் போராட்டங்களில் தொடர்ச்சியாக இருந்திருக்கிறோம்.ஒடுக்கப்பட்ட மக்களுக்காக வீதிகளில் இருந்த எங்களை எதிர்க்கட்சியாக பாராளுமன்றில் அமர்த்துமாறு மக்கள் போராட்ட முன்னணியின் வன்னிமாவட்ட முதன்மை வேட்பாளர் நி.பிரதீபன் தெரிவித்தார்.

மக்கள் போராட்ட முன்னணியின் ஊடகவியலாளர் சந்திப்பு வவுனியா பூந்தோட்டத்தில் அமைந்துள்ள அலுவலகத்தில்,ஞாயிற்றுக்கிழமை (03)   நடைபெற்றது.

நாட்டின் இறைமை மற்றும் தேசிய இனப்பிரச்சனைக்கான தீர்வு, மதச்சார்பற்ற நாடு, தேசிய உற்பத்தி இவற்றினை மையமாக வைத்து மக்கள் போராட்டமுன்னணியாக இந்ததேர்தலில் நிற்கிறோம்.

நாங்கள் ஒடுக்கப்பட்ட தமிழ்த்தேசிய இனத்தின் பிரச்சனைகளுக்காக குரல் கொடுத்தவர்கள். தமிழ்தேசிய அரசியலில் இருப்பவர்கள் தேர்தல் காலத்தில் மாத்திரம் மக்களிடம் வருபவர்களாக இருக்கிறார்கள். ஆனால், மக்கள் சார்பான பிரச்சனையில் உரிய எதிர்த்தரப்பாக இருந்து குரல் கொடுக்கவில்லை என்பதை இங்கு கூறிக்கொள்ள விரும்புகிறோம்.

இன்று தமிழ்ச்சமூகம் எதிர்நோக்க கூடிய நெருக்கடிகள் பல இருக்கின்றன. இந்திய றோலர் படகுகளின் அத்துமீறல் பாரிய பிரச்சனையாக இருக்கிறது.  இருநாட்டு மீனவர்களுக்கும் எமக்கும் எந்த பிரச்சனையும் இல்லை அதனை தொப்புள்கொடி உறவாகவே நாம் ஏற்றுக்கொள்கிறோம்.

ஆனால், றோலர் படகுகளின் அத்துமீறலானது எதிர்காலத்தில் வடபுலத்தில் இருக்க கூடிய மீன் வளத்தை அழிக்கும் நிலமைக்கே வித்திடும். இந்தவிடயம் தொடர்பாக அரசாங்கம் மற்றும் இந்தியத்தரப்புகள் பேச்சுவார்த்தை ஒன்றை நடாத்திவருகிறது. அந்த ஒப்பந்தம் அமுல் படுத்தப்பட்டால் எமது  2 இலட்சம் மீனவர்கள் வீதிக்கு வரும் நிலையே ஏற்ப்படும் என்றார். .

இதுவரையான காலப்பகுதிவரை சிங்கள பௌத்த பேரினவாதத்திற்கு நாம் தொடர்ச்சியாக சிம்மசொப்பனமான முறையில் மக்கள் போராட்டங்களில் இருந்திருக்கிறோம். வளங்களை அந்நிய சக்திகளுக்கு விற்கமுற்படும் போது அதனை கடுமையாக எதிர்த்திருக்கின்றோம் என்றார்.