'வல்லரசு' பட இயக்குநருடன் கைகோர்க்கும் சிவராஜ் குமார்

கன்னட திரையுலகின் முன்னணி நட்சத்திர நடிகரான சிவ ராஜ்குமார் நடிக்கும் ' #MB 'எனும் புதிய திரைப்படத்தினை மறைந்த கேப்டன் விஜயகாந்த் நடிப்பில் வெளியாகி வெற்றி பெற்ற 'வல்லரசு 'எனும் திரைப்படத்தை இயக்கிய என். மகாராஜன் இயக்குகிறார் என அதிகாரபூர்வமான அறிவிப்பு வெளியிடப்பட்டிருக்கிறது.

சுப்பர் ஸ்டார் ரஜினிகாந்த் நடிப்பில் வெளியாகி வெற்றி பெற்ற 'ஜெயிலர்', தனுஷ் நடிப்பில் வெளியாகி வெற்றி பெற்ற 'கேப்டன் மில்லர்' ஆகிய படங்களில் நடித்து தமிழ் ரசிகர்களிடத்திலும் பிரபலமான நடிகர் சிவ ராஜ்குமார் நடிக்கும் புதிய திரைப்படம் தொடர்பான அறிவிப்பு வெளியிடப்பட்டிருக்கிறது. பொலிவுட் திரையுலகை சேர்ந்த ஆட் ஒன் ஃபிலிம்ஸ் பிரைவேட் லிமிடெட் நிறுவனம் சார்பில் தயாரிப்பாளர்கள் மனோஜ் பனோட் , கெம்சந்த் காட்கி ஆகியோர் இணைந்து தயாரிக்கும் #MB எனும் திரைப்படத்தில் சிவராஜ் குமார் கதையின் நாயகனாக நடிக்கிறார். பிரம்மாண்டமான பட்ஜட்டில் உருவாகும் தமிழ், தெலுங்கு, மலையாளம் , கன்னடம் , இந்தி ஆகிய மொழிகளில் உருவாகும் இந்த திரைப்படத்தை என். மகாராஜன் இயக்குகிறார்.

இத்திரைப்படத்தின் படப்பிடிப்பு அடுத்த ஆண்டு தொடங்கும் என்றும், அந்தத் தருணத்தில் படத்தில் நடிக்கும் ஏனைய நடிகர்கள் நடிகைகள் மற்றும் பணியாற்றும் தொழில்நுட்ப குழுவினர் குறித்த விவரங்கள் அதிகாரப்பூர்வமாக வெளியிடப்படும் என தயாரிப்பு நிறுவனம் தெரிவித்துள்ளது.

இதனிஙகேப்டன் விஜயகாந்த் நடித்த 'வல்லரசு', அஜித்குமார் நடித்த 'ஆஞ்சநேயா', அர்ஜுன் நடித்த 'அரசாட்சி' ஆகிய படங்களை இயக்கிய இயக்குநர் என். மகாராஜன் - இருபது ஆண்டுகளுக்கு பிறகு இயக்குவதால் இந்த திரைப்படத்தின் அறிவிப்பு வெளியான நிலையிலேயே ரசிகர்களிடத்தில் பெரும் எதிர்பார்ப்பு ஏற்பட்டிருக்கிறது என்பது குறிப்பிடத்தக்கது.