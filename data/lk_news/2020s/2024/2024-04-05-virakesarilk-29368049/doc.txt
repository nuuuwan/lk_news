புத்தாண்டை முன்னிட்டு விசேட போக்குவரத்து சேவைகள் - போக்குவரத்து அமைச்சு

தமிழ் சிங்கள புத்தாண்டை முன்னிட்டு விசேட பேருந்து மற்றும் புகையிரத சேவைகள் பொது போக்குவரத்து சேவையில் ஈடுபடுத்தப்படவுள்ள.இன்று முதல் எதிர்வரும் 17 ஆம் திகதி வரை  பேருந்து போக்குவரத்து சேவையில் 2270 பேருந்துகள் மேலதிகமாக சேவையில் ஈடுபடுத்தப்படவுள்ளன.

தமிழ் - சிங்கள புத்தாண்டை முன்னிட்டு பொது பயணிகளின் நலன் கருதி  2270 பேருந்துகள் சேவையில் இன்று முதல் ஈடுப்படுத்தப்படும்.போக்குவரத்து சேவைகள் தொடர்பில் ஏதேனும் பிரச்சினைகள் காணப்படுமாக இருந்தால் பொது பயணிகள் 1958 என்ற விசேட தொலைப்பேசி இலக்கத்துக்கு அழைத்து முறைப்பாளிக்கலாம் என தேசிய போக்குவரத்து சபையின் தலைவர் லலித் அல்விஸ் தெரிவித்தார்.

அரசாங்க தகவல் திணைக்களத்தில் வியாழக்கிழமை (05) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

தமிழ் -சிங்கள சித்திரை புத்தாண்டை முன்னிட்டு விசேட பேருந்து போக்குவரத்து சேவைகள் இன்று முதல் முன்னெடுக்கப்படவுள்ளன.இதற்கமைய இன்று (05) முதல் எதிர்வரும் 09 ஆம் திகதி வரை கொழும்பு மத்திய கொழும்பு மத்திய பேருந்து நிலையத்தில் இருந்து 1000 பேருந்துகள் சேவையில் ஈடுப்படுத்தப்படவுள்ளன.

அத்துடன் எதிர்வரும் 10 ஆம் திகதி முதல் 12 ஆம் திகதி வரை 1400 பேருந்துகளும்,13 ஆம் திகதி முதல் 14 ஆம் திகதி வரை 1000 பேருந்துகளும்,14 ஆம் திகதி முதல் 17 ஆம் திகதி வரை 1400 பேருந்துகள் போக்குவரத்து சேவையில் ஈடுபடுத்தப்படும்.

கொழும்பில் இருந்து தூரபிரதேசங்களுக்கு புறப்படும் பேருந்துகள் முழுமையாக கண்காணிக்கப்படும்.பேருந்து நடத்துனருடன்,தொழில்நுட்ப சேவையாளர் ஒருவரும் சேவையில் ஈடுபடுத்தப்படுவார்.குறுந்தூர சேவைகளுக்காகவும் மேலதிகமாக பேருந்துகள் சேவையில் ஈடுப்படுத்தப்படவுள்ளன.

கொழும்பில் இருந்து தூரபிரதேசங்களுக்கு செல்வதற்கு முன்கூட்டியதாகவே ஆசனம் ஒதுக்கப்பட வேண்டும் என்பது கட்டாயமாக்கப்படவில்லை.ஆசனம் ஒதுக்காமலும் சாதாரண முறையில் பயணம் செய்ய முடியும்.இலவச பேருந்து சேவைகள் தொடர்பில் ஏதேனும் முறைப்பாடுகள் காணப்படுமாயின் 1958 என்ற இலக்கத்துக்கு அழைத்து முறைப்பாடளிக்க முடியும் என்றார்.

புத்தாண்டு காலத்தை முன்னிட்டு எதிர்வரும் 10 ஆம் திகதி முதல் 15 ஆம் திகதி வரை  விசேட புகையிரத சேவையை புகையிரத திணைக்களம் ஏற்பாடு செய்துள்ளது.

இதற்கமைய பிரதான வீதியில் நான்கு விசேட புகையிரதங்கள் 10 ஆம் திகதி முதல் 15 ஆம் திகதி வரை சேவையில் ஈடுபடுத்தப்படும்.கரையோர வீதியில் 06 விசேட புகையிரதங்கள் சேவையில் ஈடுபடுத்தப்படும்.