லிட்டில் ஹார்ட் திட்டத்தின் கீழ்  இருதய குறைபாடுகளுடன் பிறக்கும் குழந்தைகளின் சிகிச்சைகளுக்கு உதவிக்கரம் நீட்டுமாறு ரோட்டரிக் கழகம் கோரிக்கை

கொழும்பு மெட்ரோ பொலிட்டன் ரோட்டரிக் கழகத்தின் லிட்டில் ஹார்ட் திட்டத்தின் கீழ் இருதய குறைபாடுகளுடன் பிறக்கும் குழந்தைகளின் சிகிச்சைகளுக்கு அவசியமான ஒரு மில்லியன் அமெரிக்க டொலர் நிதிசேகரிப்புக்கு தன்னார்வ தொண்டு நிறுவனங்கள் முன்வந்து உதவிக்கரம் நீட்டுமாறு ரோட்டரிக் கழகம் கோரிக்கை விடுத்துள்ளது.

மேற்படி நிதிசேகரிப்பு மற்றும் லிட்டில் ஹார்ட் திட்டத்தின் எதிர்கால செயற்பாடுகள் தொடர்பான உத்தியோகபூர்வ இணையத்தளமும் அங்குரார்ப்பணம் செய்து வைக்கப்பட்டது.

ரோட்டரிக் கழகத்தின் லிட்டில் ஹார்ட் திட்டத்தின் எதிர்கால செயல்திட்டம் தொடர்பில் நேற்று புதன்கிழமை (07)  கொழும்பு சிறுவர் வைத்தியசாலையில் இடம்பெற்ற விசேட ஊடகவியலாளர் மாநாட்டின் போது இவ்விடயம் தெளிவுபடுத்தப்பட்டது

கொழும்பு மெட்ரோ பொலிட்டன் ரோட்டரிக் கழகம் கொழும்பு சிறுவர் வைத்தியசாலையில் சிகிச்சை பெறும் இருதய குறைபாடுகளுடன் பிறக்கும் குழந்தைகளின் சிகிச்சைகளுக்கு அவசியமான உதவிகளை வழங்கி வருகிறது.

இருதய குறைபாடுகளுடன் பிறக்கும் குழந்தைகளுக்கான சிகிச்சைகள், மருத்துவ உபகரணக் கொள்வனவு மற்றும் அதிதீவிர சிகிச்சைப் பிரிவு ஆகியவற்றை விரிவுபடுத்துவதற்காக சுமார் 1 மில்லியன் அமெரிக்க டொலர் நிதிக்கான தேவை எழுந்துள்ளதுள்ளது.

குழந்தைகளின் சிகிச்சைக்குத் தேவையான நிதிசேகரிப்புக்கு தன்னார்வத் தொண்டு நிறுவனங்கள் முன்வந்து தங்களது பங்களிப்பை வழங்க முடியும் என கொழும்பு ரோட்ரிக் கழகத்தின் மாவட்ட ஆளுநர் சுசேனா ரணதுங்க குறிப்பிட்டார்.

அத்துடன் மேற்படி நிதிசேகரிப்பு மற்றும் லிட்டில் ஹார்ட் திடடத்தின் எதிர்கால செயற்பாடுகள் தொடர்பான உத்தியோகபூர்வ இணையத்தளமும் ரோட்ரிக் கழகத்தின் மாவட்ட ஆளுநரின் கரங்களால் அங்குரார்ப்பணம் செய்து வைக்கப்பட்டது.

இதேவேளை இலங்கை சிறுவர் மற்றும் இருதய ஆலோசகர் கல்லூரியின் தலைவர் வைத்தியர் துமிந்த சமரசிங்க தெரிவிக்கையில், இலங்கையில் வருடாந்தம் சுமார் 3 ஆயிரம் குழந்தைகள் இருதயக் குறைபாட்டுடன் பிறக்கின்றனர். அவர்களில் 1500 பேருக்கு திறந்த இதய அறுவை சிகிச்சை மேற்கொள்ள வேண்டியுள்ளது.

அவ்வாறான குழந்தைகளுக்கு குறிப்பிட்டக் காலப்பகுதியில் உரிய சிகிச்சைகளை வழங்குவதன் மூலம் சாதாரணக் குழந்தைகளைாக இந்த சமூகத்தில் வாழ முடியும். ரோட்ரிக் கழகம் மேற்கொண்டு வரும் இத்திட்டத்துக்கு எனது நன்றியை தெரிவித்துக் கொள்கிறேன் என்றார்.