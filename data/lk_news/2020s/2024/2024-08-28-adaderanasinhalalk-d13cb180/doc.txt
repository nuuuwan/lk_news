පාස්පෝට් තදබදය තාවකාලිකව විසඳෙයි

විදෙස් ගමන් බලපත්‍ර නිකුත් කිරීමේ ප්‍රමාදය හේතුවෙන් ආගමන හා විගමන දෙපාර්තමේන්තු පරිශ්‍රය අවට දින කිහිපයක් මුළුල්ලේ දිගු පෝලිම් දක්නට ලැබුණි.

දෙපාර්තමේන්තුව සතු හිස් විදෙස් ගමන් බලපත්‍ර සීමිත බැවින් බලපත්‍ර නිකුත් කිරීම සීමාවීමත් සමග මෙම තත්ත්වය නිර්මාණය විය.

කෙසේවෙතත් දිනකට බලපත් 1,000ක් නිකුත් කිරීමට බලධාරීන් අද (28) සිට පියවර ගත්තේය.

ඒ පැමිණෙන පිළිවෙළ අනුව ගමන් බලපත්‍ර 750ක් සහ විදෙස් රටවල සිට ඉල්ලුම් කරන අය සඳහා 250ක් ලෙසය.

නව ඉලෙක්ට්‍රොනික විදේශ ගමන් බලපත්‍රය හඳුන්වාදෙන තෙක් ඔක්තෝබර් මාසය දක්වා මෙම තත්ත්වය පවතිනු ඇති බැවින් අත්‍යවශ්‍යම හේතුවක් මත පමණක් විදේශ ගමන් බලපත්‍ර අයදුම් කරන ලෙස දෙපාර්තමේන්තුව මහජනතාවගෙන් ඉල්ලීමක්ද සිදු කළේය.

මෙවන් පසුබිමක නව විදෙස් ගමන් බලපත්‍ර ලබාගැනීමේ අරමුණෙන් ආගමන විගමන ප්‍රධාන කාර්යාලය අසල රැඳී සිටින පිරිස් ඊයේ (27) රාත්‍රිය ද එම ස්ථානයේම ගත කර තිබුණි.

පසුව පොලීසියේ ද මැදිහත්වීමෙන් මෙලෙස රැඳීසිටින පිරිස් වෙත ටෝකන් අංක ලබාදීමට ඊයේ රාත්‍රියේ පියවර ගෙන තිබුණි.

"දින 3ක් මේ වෙනුවෙන් රස්තියාදු වුණා. ඇත්තමට අද දවස ගැන සතුටුයි. කිසිම ප්‍රශ්නයක් වුණේ නැහැ. අද හරි පිළිවෙළටම වැඩේ වුණා."

මෙම ටෝකන් ක්‍රමවේදය අනුව ඉදිරි දින කිහිපයේදී ද නව විදෙස් ගමන් බලපත්‍ර ලබාගැනීම වෙනුවෙන් වේලාවක් වෙන්කර දීම සිදුවෙයි.

ඒ අනුව අප වාර්තාකරුවන් සඳහන් කළේ අද පස්වරුවේ ආගමන හා විගමන දෙපාර්තමේන්තු පරිශ්‍රය අවට විශාල වශයෙන් ජනතාව රැඳීසිටින ආකාරයක් දක්නට නොලැබුණු බවය.