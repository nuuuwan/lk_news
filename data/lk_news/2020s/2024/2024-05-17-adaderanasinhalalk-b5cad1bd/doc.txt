හොඳ නැති වැඩක් වුණා - ප්‍රසන්න රණවීර

කටුනායක බණ්ඩාරණායක ජාත්‍යන්තර ගුවන් තොටුපළේදී පෝටර්වරයෙකුට පහරදීමේ සිද්ධිය සම්බන්ධයෙන් ප්‍රකාශයක් ලබාගැනීම සඳහා රාජ්‍ය අමාත්‍ය ප්‍රසන්න රණවීර මහතා අද ගුවන්තොටුපළ පොලිසිය වෙත කැඳවා තිබුණි.

එහිදී අමාත්‍යවරයාගෙන් පැයක පමණ කාලයක් ප්‍රකාශයක් පොලීසිය විසින් සටහන් කරගෙන තිබේ.

කුඩා හා මධ්‍ය පරිමාණ ව්‍යවසාය සංවර්ධන රාජ්‍ය අමාත්‍ය ප්‍රසන්න රණවීර මහතා පසුගිය 14 වනදා අළුයම් කාලයේදී සිය බිරිඳ විදෙස්ගත කිරීම සඳහා කටුනායක ගුවන්තොටුපොළට පැමිණි අවස්ථාවේදී මෙම නොසන්සුන් තත්ත්වය හටගත්තේය.

ඊට හේතුවී තිබුණේ, සේවා සපයන පෝටර්වරයෙකුට රුපියල් 1000ක මුදලක් ගෙවිය යුතු බවට ගුවන්තොටුපොළ තුළ පුවරු මගින් සඳහන් කර ඇති පසුබිමක රාජ්‍ය අමාත්‍යවරයා විසින් පෝටර්වරයෙකුට  රුපියල් 700ක මුදලක් ලබාදීම සම්බන්ධයෙන් ඇතිවූ මතභේදයකි.

එම අවස්ථාවේදී රාජ්‍ය අමාත්‍යවරයා පෝටර්වරයාට පහරදෙන ආකාරය ආරක්ෂක කැමරාවල සටහන්ව තිබුණි.

පොලීසියෙන් පිටතට පැමිණි රාජ්‍ය අමාත්‍යවරයා පවසා ඇත්තේ පාර්ලිමේන්තු මන්ත්‍රීවරයෙකු  වශයෙන් තමන් අතින් එදා "සාමාන්‍යයෙන් හොඳ නැති වැඩක්" සිදු වූ බවය.

එහිදී පහරකෑමට ලක්වූ පෝටර්වරයා මෙතෙක් සේවයට වාර්තාකර නොමැති බවද සඳහන් වෙයි.