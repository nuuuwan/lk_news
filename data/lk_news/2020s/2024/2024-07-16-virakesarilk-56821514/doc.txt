திருமணத்திற்கு பிறகும் நடிப்பேன் -  திருமதி வரலட்சுமி சரத்குமார்

''திருமணத்திற்குப் பிறகும் தொடர்ந்து திரை உலகில் கலை சேவை செய்வேன் '' என திருமதி வரலட்சுமி சரத்குமார் நிக்கோலாய் சச்தேவ் தெரிவித்திருக்கிறார்.

தமிழ், தெலுங்கு, மலையாளம், கன்னடம் என தென்னிந்திய மொழிகளில் ஏராளமான படங்களில் நடித்து நாற்பது வயதை நெருங்கும் வரலட்சுமி சரத் குமாருக்கும், மும்பையை சேர்ந்த தொழிலதிபர் நிக்கோலாய் சச்தேவ் என்பவருக்கும் பெற்றோர்களின் சம்மதத்துடன் கடந்த பத்தாம் திகதியன்று தாய்லாந்து நாட்டில் உள்ள கடற்கரையோர சொகுசு விடுதி ஒன்றில் நெருங்கிய உறவினர்கள் முன்னிலையில் திருமணம் நடைபெற்றது.

திருமணத்திற்குப் பிறகு தம்பதிகள் சென்னையில் செய்தியாளர்களை சந்தித்தனர். அப்போது பேசிய வரலட்சுமி சரத்குமார், ''எம்முடைய உயிர் சினிமா தான். அதனால் திருமணத்திற்கு பிறகும் சினிமாவில் தொடர்ந்து நடிப்பேன்'' என்றார்.

இதனிடையே நடிகை வரலட்சுமி சரத்குமார் நடிப்பில் உருவாகி இருக்கும் 'ராயன்' திரைப்படம் இம்மாத இறுதியில் படமாளிகையில் வெளியாகிறது என்பதும், கலைப்புலி எஸ். தணுஸ் தயாரிப்பில் இயக்குநர் விஜய் கார்த்திக்கேயா இயக்கத்தில் கன்னடத்தின் முன்னணி நட்சத்திர நடிகரான சுதீப் கதையின் நாயகனாக நடிக்கும் 'மேக்ஸ்' எனும் திரைப்படத்தில் அழுத்தமான வேடத்தில் வரலட்சுமி நடித்து வருகிறார் என்பதும் குறிப்பிடத்தக்கது.