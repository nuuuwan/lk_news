பெருந்தோட்ட பாடசாலைகளுக்கு 2,535 ஆசிரிய உதவியாளர் நியமனங்கள் - கல்வி இராஜாங்க அமைச்சர்

மலையகத்தில் இயங்கி வரும் 863 தமிழ்மொழி மூலப் பாடசாலைகளில் நிலவிவரும் ஆசிரியர் பற்றாக்குறை பிரச்சினைக்கு தீர்வு காணும் முகமாக  2,535 ஆசிரிய உதவியாளர்களை நியமனம் செய்வதற்கு அமைச்சரவை அனுமதி வழங்கியுள்ளதாக கல்வி இராஜாங்க அமைச்சரும், பதுளை மாவட்ட பாராளுமன்ற உறுப்பினருமான அ. அரவிந்தகுமார் தெரிவிக்கின்றார்.

இந் நியமனங்களுக்கான விண்ணப்பங்கள் விரைவில் கல்வி அமைச்சால் கோரப்படவுள்ளன. இதன் மூலம் ஆசிரிய உதவியாளர்களாக தெரிவு செய்யப்படுபவர்கள் ஒரு குறிப்பிட்ட கால எல்லைக்குள் தங்களது பட்டப்படிப்பை நிறைவு செய்து கற்கும் பாடத்துறையில் பட்டம் பெற வேண்டும் அல்லது ஆசிரிய பயிற்சி கலாசாலையில் தனது நியமன பாடத்திற்கான ஆசிரியர் பயிற்சியை நிறைவு செய்ய வேண்டும்.  குறித்த தகமைகளை பூர்த்தி செய்தவர்கள் இலங்கை ஆசிரியர் சேவையின் 3-1 தரத்திற்கு உள்வாங்கப்பட்டு இலங்கை ஆசிரியர்  சேவையில் நிரந்தரமாக்கப்படுவர். இந்நியமனத்தின் மூலம் மலையக பெருந்தோட்டப் பாடசாலைகளில் நிலவும் ஆசிரியர் பற்றாக்குறை பிரச்சினை பெரும்பாலும் நிவர்த்தி செய்யப்படும் என நான் நம்புகிறேன் என்றார்.