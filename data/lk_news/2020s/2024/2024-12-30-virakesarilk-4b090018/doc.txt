கொழும்பு சுதந்திர சதுக்கத்தில் நாட்டின் 77 ஆவது தேசிய சுதந்திர தின நிகழ்வு - அமைச்சர் சந்தன அபயரத்ன

நாட்டின் 77 ஆவது தேசிய சுதந்திர தின நிகழ்வு கொழும்பு சுதந்திர சதுக்கத்தில் இடம்பெறவுள்ளதாக அரச பரிபாலனம், உள்ளூராட்சி மற்றும் மாகாண சபைகள் அமைச்சு அறிவித்துள்ளது.

நாட்டின் கௌரவத்தை மேலோங்க செய்யும் வகையில் வெகுவிமர்சையாகவும் செலவுகளை கட்டுப்படுத்தும் வகையிலும் இம்முறை சுதந்திர தினநிகழ்வை நடத்த எதிர்பார்த்துள்ளதாக அரச பரிபாலனம் உள்ளூராட்சி மற்றும் மாகாண சபைகள் அமைச்சர் பேராசிரியர் சந்தன அபயரத்ன தெரிவித்தார்.

தேசிய சுதந்திர தின நிகழ்வு ஏற்பாட்டுக் குழு கூட்டம் திங்கட்கிழமை (30) அமைச்சர் பேராசிரியர் சந்தன அபயரத்னவின் தலைமையில் உள்நாட்டு அலுவல்கள் அமைச்சில் இடம்பெற்றது. அதன் பின்னர் ஊடகங்களுக்கு கருத்து தெரிவிக்கும் போதே அமைச்சர் மேற்கண்டவாறு தெரிவித்தார்.

77 ஆவது தேசிய சுதந்திர தின நிகழ்வு இம்முறை கொழும்பு சுதந்திர சதுக்கத்தில் இடம்பெறவுள்ளது. இந்நிகழ்வில் பொதுமக்களும் கலந்து கொள்ளும் வகையில் அனுஷ்டிக்க எதிர்பார்த்துள்ளோம். மேலும் 1600 க்கும் மேற்பட்ட விசேட விருந்தினர்கள் இதில் பங்கேற்கவுள்ளனர். எனவே நாட்டின் கௌரவத்தை மேலோங்க செய்யும் வகையில் வெகுவிமர்சையாகவும் செலவுகளை கட்டுப்படுத்தும் வகையிலும் இம்முறை சுதந்திர தின நிகழ்வை நடத்த எதிர்பார்த்துள்ளளோம் என்றார்.

இக்கூட்டத்தில் அமைச்சின் செயலாளர் எஸ்.அலோக்க பண்டார, பாதுகாப்பு அமைச்சின் செயலாளர் சம்பத் துய்யகொந்தா, விமானப்படை தளபதி, முப்படைகள் மற்றும் பொலிஸ் திணைக்களத்தின் உயர் அதிகாரிகள் உள்ளிட்ட பலரும் இக்கூட்டத்தில் கலந்து கொண்டிருந்தனர்.