ரயில் நிலைய அதிபர்களின் பணிப்புறக்கணிப்பு போராட்டம் முடிவுக்கு வந்தது!

ரயில் நிலைய அதிபர்களின் பணிப்புறக்கணிப்பு போராட்டம் இன்றுடன் (11 ஆம் திகதி வியாழக்கிழமை) முடிவுக்கு வந்துள்ளதாக ரயில் நிலைய அதிபர்கள் சங்கத்தின் செயலாளர் தெரிவித்துள்ளார்.

போக்குவரத்து, நெடுஞ்சாலைகள் மற்றும் ஊடகத்துறை அமைச்சர் கலாநிதி பந்துல குணவர்தன, பணிப்பகிஷ்கரிப்பில் ஈடுபட்டுள்ள புகையிரத கட்டுப்பாட்டாளர்கள் மற்றும் நிலைய அதிபர்கள் சங்கத்தின் அதிகாரிகளுடன் செய்துகொண்ட இணக்கப்பாட்டுக்கு அமைய, 11 ஆம் திகதி வியாழக்கிழமை நள்ளிரவு முதல் பணிப்புறக்கணிப்பை கைவிட்டு பணிக்கு திரும்புவதற்கு பணிப்புறக்கணிப்பில் ஈடுபட்டுள்ள தொழிற்சங்கங்கள் தீர்மானித்துள்ளன.

அதன்படி இன்று நள்ளிரவு 12 மணிக்குள் பணிக்கு சமூகமளிக்கும் உத்தியோகத்தர்களுக்கு எதிராக ஒழுக்காற்று நடவடிக்கை எடுக்கப்பட மாட்டாது என அமைச்சர் தொழிற்சங்க அதிகாரிகளுக்கு அறிவித்துள்ளதாக தெரிவிக்கப்படுகின்றது.

பணிக்கு வராத அதிகாரிகள் யாராவது இருப்பின் அவர்கள் மீது உரிய நடவடிக்கை எடுக்கப்படும் என்றும் அமைச்சர் வலியுறுத்தினார்.

முன்னாள் சபாநாயகர் கரு ஜயசூரியவின் உத்தியோகபூர்வ இல்லத்தில் இந்த கலந்துரையாடல் இடம்பெற்றது.இதில் போக்குவரத்து இராஜாங்க அமைச்சர் லசந்த அழகியவன்ன கலந்துகொண்டார்.