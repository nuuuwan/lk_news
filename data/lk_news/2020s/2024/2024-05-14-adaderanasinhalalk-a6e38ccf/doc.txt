දෙහිවලදී අත්අඩංගුවට ගත් 14දෙනා රිමාන්ඩ්

රජයේ දේපොළකට අයුතු ලෙස ඇතුළු වූයේ යැයි පැවසෙන සිද්ධියක් සම්බන්ධයෙන් අධිකරණයට ඉදිරිපත් කරන ලද සැකකරුවන් 14 දෙනෙකු රක්ෂිත බන්ධනාගාරගත කර තිබේ.

අදාළ සැකකරුවන් අත්අඩංගුවට ගෙන අද (14) ගල්කිස්ස මහේස්ත්‍රාත්වරිය හමුවට ඉදිරිපත් කෙරුණු අතර එහිදී සැකකරුවන් 14 දෙනා ලබන 28 දක්වා රක්ෂිත බන්ධනාගාරගත කරන ලෙසට ගල්කිස්ස මහෙස්ත්‍රාත් නිලුපුලි ලංකාපුර මෙනෙවිය නියෝග කළාය.

ඉකුත් ජනවාරි මස පළමු වනදා බැකෝ යන්ත්‍ර යොදා කඩා ඉවත් කිරීමට කටයුතු කරන ලද දෙහිවල වෙරළ තීරයේ ඉදිකර තිබූ හෝටලයේ තාප්පයක් ඉදිකරමින් සිටි පුද්ගලයින් 14 දෙනෙකු මෙලෙස අත්අඩංගුවට ගෙන තිබුණි.

ගල්කිස්ස විශේෂ විමර්ශන අපරාධ ඒකකය හා දෙහිවල පොලීසිය එක්වී සැකකරුවන් අත්අඩංගුවට ගෙන අධිකරණයට ඉදිරිපත් කෙරුණි.