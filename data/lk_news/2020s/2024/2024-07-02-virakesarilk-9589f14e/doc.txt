மலையக முஸ்லிம்களுக்கு எதிரான கிளர்ச்சியின் விசாரணை அறிக்கை எங்கே?

மலையகத்தில் முஸ்லிம்களை இலக்கு வைத்து நடத்தப்பட்ட கொடிய தாக்குதல் இடம்பெற்று ஆறு வருடங்கள் கடந்துள்ள போதிலும், இது தொடர்பில் நடத்தப்பட்ட விசாரணை அறிக்கையை அதிகாரிகள் இதுவரையில் பகிரங்கப்படுத்தவில்லை என தெரியவந்துள்ளது.

அரசாங்கத்தின் பாதுகாப்புப் படையினர் சித்திரவதை செய்ததாக நேரடியாகக் குற்றம் சாட்டப்படும்  தாக்குதல் குறித்த, நம்பகமான ஆதாரங்களைத் தேடிக்கொண்டிருந்த ஊடகவியலாளர் ஒருவர், விசாரணை குறித்து இலங்கை மனித உரிமைகள் ஆணைக்குழுவிடம் ஒரு வருடத்திற்கு முன் விடுத்த கோரிக்கைக்கு இன்றுவரை பதிலளிக்கப்படவில்லை.

தற்போதைய ஜனாதிபதி பிரதமராக இருந்த காலத்தில் இழைக்கப்பட்ட குற்றத்திற்கு அதிகாரிகள் நீதி வழங்கத் தவறியமை பற்றிய அதிர்ச்சித் தகவல் ஊடகவியலாளர் பார்தீபன் சண்முகநாதனின் சர்வதேச சித்திரவதைக்கு உள்ளானவர்களுக்கு ஆதரவளிக்கும் தினத்திற்கு மறுநாள் வெளியான ஆவணப்படத்தில் வெளிப்படுத்தப்பட்டுள்ளது.

கண்டியை அண்மித்த திகன மற்றும் தெல்தெனிய உட்பட பல பகுதிகளில் 2018 மார்ச் மாத தொடக்கத்தில் முஸ்லிம்களை இலக்கு வைத்து நடத்தப்பட்ட தொடர் வெறுப்பு தாக்குதல்களை 'திகன முஸ்லிம்களுக்கு எதிரான கலவரம்: 2018' எனும் ஆவணப்படம் ஆராய்கிறது.

செல்வமணி ஸ்ரீதரனால் தொகுக்கப்பட்ட இந்த சிறு ஆவணப்படம், நிரந்தர ஊனமுற்றவர்கள் மற்றும் தாக்குதலில் கொல்லப்பட்டவர்களின் உறவினர்கள் உட்பட பாதிக்கப்பட்டவர்களின் திகிலூட்டும் அனுபவங்களை சிங்களம், தமிழ் மற்றும் ஆங்கிலத்தில் முன்வைக்கிறது.

இத்தகவலால் அதிர்ச்சியடைந்த ஸ்ரீலங்கா முஸ்லிம் காங்கிரஸின் தலைவர் ரவூப் ஹக்கீம், கலந்துரையாடல் சபையில் உரையாற்றியதுடன், அரசியல் செல்வாக்கு இல்லாதவர்களை நியமிக்கும் வரை இலங்கையின் சுயாதீன நிறுவனங்களில் நீதியை நிலைநாட்டுவது கடினமாகும் எனக் குறிப்பிட்டார்.

கண்டி மாவட்டத்தை பிரதிநிதித்துவப்படுத்தும் உறுப்பினர் ஹக்கீம், எதிர்காலத்தில் இது தொடர்பில் நாடாளுமன்றத்தில் எடுத்துரைக்க எதிர்பார்ப்பதாக தெரிவித்தார்.

2010 ஜனவரி 24ஆம் திகதி கொழும்பு புறக்கோட்டையில் கடத்தப்பட்டு காணாமல் ஆக்கப்பட்ட தனது கணவர் பிரகீத் எக்னெலிகொடவைக் கண்டுபிடிக்க அசாத்திய துணிச்சலுடன் போராடியதற்காக சர்வதேச விருதைப் பெற்ற சந்தியா எக்னெலிகொட, இலங்கையில் அரச குற்றங்கள் தொடர்பாக நீதியை நிலைநாட்டுவதற்கு சர்வதேச தலையீடு அவசியம் என பார்வையாளர்கள் முன்னிலையில் வலியுறுத்தினார்.

பாதிக்கப்பட்டவர்கள் சர்வதேச சமூகத்தை அணுகுவதைத் தவிர வேறு வழியில்லை எனவும் அவர் மேலும் கூறினார்.

தமிழ், முஸ்லிம் மற்றும் சிங்கள மக்களுக்கு தனித்தனியாக நீதிக்காக போராடாமல் ஒன்றிணைந்து செயற்பட வேண்டுமென கிறிஸ்தவ ஒற்றுமை இயக்கத்தின் தந்தை ஷெராட் ஜயவர்தன சபையில் வலியுறுத்தினார்.

கண்டியில் 2018 ஆம் ஆண்டு மார்ச் மாதம் 4 ஆம் திகதி இரவு ஆரம்பமான வன்முறை அலை தொடர்பான சாட்சியங்களை கேட்கும் பணியை இலங்கை மனித உரிமைகள் ஆணைக்குழு அதே வருடம் மே மாதம் 9 ஆம் திகதி முதல் 12 ஆம் திகதி வரை நடத்தியிருந்தது.

ஆணைக்குழுவின் அப்போதைய தலைவர் கலாநிதி தீபிகா உடகம தலைமையில் கண்டியில் விசாரணைகள் இடம்பெற்றதுடன், விசாரணை அறிக்கை அதே வருடம் ஜூலை மாதம் பகிரங்கப்படுத்தப்படும் என தலைவர் அப்போது அறிவித்திருந்தார்.

அறிக்கைக்கு என்ன நடந்தது என்ன? 2023 ஆம் ஆண்டு ஜூலை 18ஆம் திகதி இலங்கை மனித உரிமைகள் ஆணைக்குழுவிடம் எழுத்துமூலம் விடுக்கப்பட்ட கோரிக்கைக்கு, குறும்படம் வெளியிடப்பட்ட ஜூன் 27, 2024 வரை பதிலளிக்கப்படவில்லை என ஊடகவியலாளர் பார்தீபன் சண்முகநாதன் கூறுகிறார்.

ஆணையாளர் கசாலி ஹுசைன், விசாரணை மற்றும் புலனாய்வுப் பிரிவின் பணிப்பாளர் நிஹால் சந்திரசிறி, சட்டத்தரணி ஏ.டபிள்யூ.எம். அஹமட், கண்டி இணைப்பாளர் குமுதுனி விதான மற்றும் சட்ட அதிகாரி பிரதீபா வீரவிக்ரம ஆகியோரும் விசாரணைகளுக்கு, தலைவருக்கு உதவியிருந்தனர்.

அப்போதைய அரசாங்க அமைச்சர்கள் முஸ்லிம்களுக்கு எதிரான வன்முறையைத் தடுக்க சரியான நேரத்தில் நடவடிக்கை எடுக்காத அரசாங்கப் பாதுகாப்புப் படையினரால் கிளர்ச்சியில் ஈடுபட்ட சிங்கள தீவிரவாதிகளுக்கு ஆதரவளித்ததாக குற்றம் சாட்டிய நிலையில், ஆயுதமேந்திய துருப்புக்கள் முஸ்லிம்களைத் தாக்குவதைக் காட்டும் காணொளிகள் பகிரங்கப்படுத்தப்பட்டன,

மார்ச் 05, 2018 அன்று மாலை 4:59 மணியளவில் பதிவு செய்யப்பட்ட காணொளி, திகன ஹிஜ்ராபுர ஜும்மா பள்ளிவாசலில் பதிவு செய்யப்பட்டதாக, இலங்கை ஜனநாயகத்திற்கான ஊடகவியலாளர்கள் (JDS) அமைப்பு தெரிவிக்கின்றது.

முஸ்லிம்களுக்கு எதிரான தாக்குதலில் அரசாங்கத்தின் பாதுகாப்புப் படையினரின் தொடர்பு தொடர்பான விசாரணைகள் நடத்தப்படாமை ஐக்கிய நாடுகள் சபையின் கவனத்தையும் ஈர்த்துள்ளது.

மோதல்கள் தொடர்பில் கண்டியில் இடம்பெற்ற மூன்று நாள் விசாரணையின் முடிவில், கிளர்ச்சியின் போது அரச அதிகாரிகளின் பங்களிப்பு குறித்து மாத்திரமே ஆராயப்பட்டதாக இலங்கை மனித உரிமைகள் ஆணைக்குழுவின் தலைவர் தெரிவித்திருந்தார்.

இலங்கை மனித உரிமைகள் ஆணைக்குழு ஏன் அந்த விசாரணை அறிக்கையை பகிரங்கப்படுத்தத் தவறியது என்பதை அறியும் சந்தர்ப்பம் இதுவரை உலக மக்களுக்கு கிடைக்கவில்லை.

எவ்வாறாயினும், ஐக்கிய நாடுகள் சபையின் இணை அமைப்பான தேசிய மனித உரிமைகள் நிறுவனங்களின் உலகளாவிய கூட்டமைப்பால் 2021இல் தரமிறக்கப்பட்ட இலங்கை மனித உரிமைகள் ஆணைக்குழு திகன கலவரம் இடம்பெற்று ஆறு வருடங்களும் இரண்டு மாதங்கள் கடந்துள்ள நிலையில் மீண்டும் தரமுயர்த்தப்பட்டுள்ளது.

மலையக முஸ்லிம்களுக்கு எதிரான கலவரம் இன்று எதிர்க்கட்சிகளின் அரசியல் மேடைகளில் பிரதான பேச்சாளர்களாக உள்ள நிலையில், தாக்குதல் தொடர்பான விசாரணையில் என்ன நடந்தது என இரகசியப் பொலிஸின் உயர் அதிகாரிகள் கூறியதாகத் தெரியவில்லை.

ஜெனீவா மனித உரிமைகள் ஆணைக்குழுவின் 43வது அமர்வில் ஐக்கிய நாடுகள் சபையின் மதம் அல்லது நம்பிக்கைக்கான சுதந்திரம் தொடர்பான ஐ.நா.வின் விசேட பிரதிநிதி கலாநிதி அஹமட் ஷஹீட் சமர்ப்பித்த இலங்கை தொடர்பான விசேட அறிக்கைக்கு அமைய, ஒருவர் கொல்லப்பட்டதுடன் நானூறுக்கும் மேற்பட்ட சொத்துக்கள், பள்ளிவாசல்கள் மற்றும் வாகனங்கள் மூன்று நாள் தாக்குதலில் அழிக்கப்பட்டதாக குறிப்பிடப்பட்டுள்ளது.

அதிகாரிகளால் பலர் கைது செய்யப்பட்ட போதிலும், அரசியல் பிரமுகர்கள் பின்னர் விடுவிக்கப்பட்டதாக அதில் மேலும் தெரிவிக்கப்பட்டுள்ளது.

உயிர் மற்றும் உடமைகளுக்கு சேதம் விளைவித்த மலையக முஸ்லிம்கள் மீதான தாக்குதல்களின் போது மத்திய மாகாணத்திற்கு பொறுப்பாக இருந்த பொலிஸ் உயர் அதிகாரி 2020ஆம் ஆண்டு அரசாங்கத்தின் உயர் பதவிக்கு நியமிக்கப்பட்டார்.

"பொதுமக்களின் முறைப்பாடுகள் மற்றும் குறைகளை விசாரிப்பதற்கும், விரைவான தீர்வை வழங்குவதற்குமான” ஒம்புட்ஸ்மனாக நியமிக்கப்பட்ட எஸ். எம். விக்ரமசிங்க, கண்டி மாவட்டத்தில் 2018ஆம் ஆண்டு மார்ச் மாதம் திகனவை மையப்படுத்தி முஸ்லிம்களுக்கு எதிரான வன்முறைகள் இடம்பெற்ற போது, மாவட்டத்தின் சட்டம் ஒழுங்குக்கு பொறுப்பான உயர் அதிகாரியாக இருந்தார்.

"ஒம்புட்ஸ்மன் அலுவலகத்தை நிறுவுவதன் நோக்கம், நிர்வாக அதிகாரங்களைப் பயன்படுத்துவதில் அரசு அதிகாரிகளின் பொறுப்பை மீறுதல் அல்லது வரம்பு மீறுதல் மற்றும் பொதுமக்களுக்கு சிரமம் அல்லது துயரம் ஏற்பட்டுள்ளதா என்பதைக் கண்டறிந்து தீர்ப்பதே ஆகும்." என 2020ஆம் ஆண்டு ஜனாதிபதி செயலகத்தினால் இந்த நியமனம் தொடர்பான அறிவிப்பில் தெரிவிக்கப்பட்டுள்ளது.

வன்முறைக் குற்றச்சாட்டின் பேரில் பிணையில் விடுதலையாகிய அமித் வீரசிங்கவை, திகனவிற்கு அழைத்தது சிரேஷ்ட பிரதிப் பொலிஸ் மா அதிபர் எஸ்.எம். விக்கிரமசிங்கவே என, குற்றம் சாட்டப்பட்டவரின் மனைவி மற்றும் அந்த நாட்களில் ஒரு தேரர் சுமத்திய குற்றச்சாட்டுகள் இதுவரை மறுக்கப்படவில்லை.

“இந்த நேரத்தில் அமித் வீரசிங்கை இங்கு வரச் சொல்லி, இந்த விடயத்தில் அவரை சிக்கவைத்தது  கண்டி டி.ஐ.ஜியே” என அமித் வீரசிங்கவின் மனைவி ஜயங்கனி சித்தும் குமாரி 2018 ஊடகங்களுக்கு தெரிவித்திருந்தார்.

மார்ச் 5ஆம் திகதி முஸ்லிம்களுக்கு எதிரான தாக்குதல்கள் ஆரம்பிக்கப்பட்ட போது அங்கிருந்த அம்பிட்டிய சுமனரதன தேரரும்  சிரேஷ்ட பிரதிப் பொலிஸ் மா அதிபர் எஸ்.எம். விக்ரமசிங்கவே மோதலுக்கு நபர்களை அழைத்த விடயத்தை உறுதிப்படுத்தியிருந்தார்.

பேஸ்புக்கைப் பயன்படுத்துவதன் மூலம் இலங்கையில் முஸ்லிம்களுக்கு எதிரான வெறுப்பைத் தூண்டுவதற்கு பங்களித்தமைக்காக பேஸ்புக் நிறுவனம் 2020 இல் மன்னிப்புக் கோரியிருந்தது.

இலங்கையை உலுக்கிய கொடிய முஸ்லிம் எதிர்ப்பு இனவாத தாக்குதலுக்கு அந்த நிறுவனத்தின் பங்கும் ஒரு காரணமாக இருக்கலாம் என விசாரணையில் தெரியவந்ததையடுத்து அந்த நிறுவனம் மன்னிப்புக் கோரியிருந்தது.

2018ஆம் ஆண்டு திகன மற்றும் தெல்தெனிய பிரதேசங்களில் இடம்பெற்ற வன்முறைச் சம்பவங்கள் சமூக வலைதளங்களில் முஸ்லிம்களுக்கு எதிரான வெறுப்புணர்வைத் தூண்டியதுடன், அதனைக் கட்டுப்படுத்த அரசாங்கம் அவசரகாலச் சட்டத்தை அமுல்படுத்தியதுடன், பேஸ்புக் சமூகவலைத்தளத்திற்கான அணுகலையும் தற்காலிகமாக நிறுத்த வேண்டியிருந்தது.

இது தொடர்பாக நடத்தப்பட்ட விசாரணையில், பேஸ்புக் மூலம் பகிரப்படும் வெறுப்பு செய்திகள் முஸ்லிம்களுக்கு எதிரான வன்முறைக்கு வழிவகுத்திருக்கலாம் என குறிப்பிடப்பட்டிருந்தது.

"எங்கள் சமூக ஊடக தளத்தை தவறாகப் பயன்படுத்தியது குறித்து எங்கள் ஆழ்ந்த கவலையை வெளிப்படுத்துகின்றோம்,” என மே 12, 2020 அன்று பேஸ்புக் அதன் அறிக்கையை வெளியிட்டிருந்தது.

"இதன் காரணமாக மனித உரிமைகள் மீதான உண்மையான தாக்கத்தை நாங்கள் ஒப்புக்கொள்கிறோம், அதற்காக நாங்கள் மன்னிப்பு கேட்டுக்கொள்கிறோம்," என அது மேலும் கூறியது.