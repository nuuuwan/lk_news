குருணாகலையில் 4 மாணவர்கள் வைத்தியசாலையில் அனுமதிக்கப்பட்டமைக்கான காரணம் வெளியானது!

குருணாகல் மதுரகொட பிரதேசத்தில் ஆரம்பப் பாடசாலையொன்றில் தரம் ஐந்தில் கல்வி கற்கும் நான்கு மாணவர்கள் வைத்தியசாலையில் அனுமதிக்கப்பட்டமைக்கு  “ப்ரீகாபலின்” (Pregablin) என்ற மாத்திரையை பயன்படுத்தியதையே காரணம் மதுரகொட  பொலிஸார் தெரிவித்துள்ளனர்.

இந்த மாத்திரை  வலிப்பு , வலி நிவாரணி மற்றும்  மன உளைச்சலுக்கு பயன்படுத்தப்படுகிறது. இதனை போதைப் பொருளாக தவறாக பயன்படுத்துக்கின்றார்கள்.

சம்பவம் தொடர்பில் நேற்று (19)  ஆங்கில ஊடக மொன்றுக்கு  மதுரகொட பொலிஸ் நிலைய பொறுப்பதிகாரி ஜானக வீரரத்ன தெரிவித்துள்ளதாவது,

வைத்தியசாலையில் அனுமதிக்கப்பட்ட நான்கு மாணவர்களில் ஒரு மாணவன் பாடசாலைக்கு சில மாத்திரைகளை கொண்டு சென்று தனது நண்பர்களுடன் சாப்பிட்டுள்ளார்.

“ப்ரீகாபலின்” (Pregablin) என்ற இந்த மாத்திரை மாணவனின் தந்தை பயன்படுத்துவது விசாரணையில் தெரியவந்தது.

இந்த மாத்திரையை சிலர் மாற்று மருந்தாகப் பயன்படுத்துகின்றனர். இது ஒரு மருந்து என்பதால் அனைவருக்கும் மருந்தகத்தில் வாங்க முடியும் என தெரிவித்துள்ளார்.

இது தொடர்பில் கொழும்பு லேடி ரிட்ஜ்வே சிறுவர் வைத்தியசாலையின் ஆலோசகர் வைத்தியர் தீபால் பெரேரா,

பெற்றோர்கள் மருந்துகளை உட்கொள்ளும் போது கவனமான இருக்கவேண்டும். ஏனெனில் பிள்ளைகள் அதனை உட் கொள்ள முயற்சிப்பார்கள். வயதானவர்களுக்கு பரிந்துரைக்கப்படும் இத்தகைய மாத்திரைகளை உட்கொள்வது பிள்ளைகளுக்கு தீங்கு விளைவிப்பதோடு, சில சமயங்களில் நீண்டகால விளைவுகளை ஏற்படுத்தலாம்.

எனவே, பிள்ளைகள் எளிதில் அணுகக்கூடிய இடங்களில் மருந்துகள் மற்றும் பிற மாத்திரைகளை சேமித்து வைக்க வேண்டாம்.

அத்தோடு, அந்நியர்கள் கொடுக்கும் எதையும் வாங்க வேண்டாம் என பெற்றோர்கள் பிள்ளைகளுக்கு விழிப்புணர்வை ஏற்படுத்துவது பெற்றோரின் பொறுப்பாகும். பிள்ளைகள் தங்கள் தனிப்பட்ட விடயங்களை அந்நியர்களிடம் பகிர்ந்து கொள்ள வேண்டாம் என்று அறிவுறுத்த வேண்டும்.

மேலும், மது அருந்துதல் போன்ற பெற்றோரின் சில நடத்தைகள்  பிள்ளைகளுக்கு மோசமான முன்னுதாரணமாக அமையும். எனவே, பிள்ளைகள் முன்னிலையில் மது அருந்துதல், போதைப்பொருள் பாவனை,  புகைப்பிடித்தல் என்பவற்றை முற்றாக தவிர்க்க வேண்டும் என அவர் குறிப்பிட்டுள்ளார்.