ஆஸி.யை வீழ்த்தி அரை இறுதிக்குள் நுழைந்தது இந்தியா; பங்ளாதேஷின் கைகளில் ஆஸி.யின் தலைவிதி

சென். லுசியா, க்ரொஸ் ஐலட் டெரன் சமி தேசிய கிரிக்கெட் விளையாட்டரங்கில் இன்று நடைபெற்ற குழு 1க்கான கடைசிக்கு முந்தைய சுப்பர் 8 ரி20 உலகக் கிண்ணப் போட்டியில் அவுஸ்திரேலியாவை 24 ஓட்டங்களால் வெற்றிகொண்ட இந்தியா 3ஆவது அணியாக அரை இறுதியில் விளையாட தகுதிபெற்றது.

ஐந்தாவது தடவையாக அரை இறுதிக்குள் நுழைந்துள்ள இந்தியா, இரண்டாவது அரை இறுதியில் நடப்பு சம்பியன் இங்கிலாந்தை 27ஆம் திகதி எதிர்த்தாடும்.

ரோஹித் ஷர்மாவின் அதிரடி துடுப்பாட்டம், பந்துவீச்சாளர்களின் கட்டுப்பாடான பந்துவீச்சு ஆகியன இந்தியாவின் வெற்றியில் பிரதான பங்காற்றின.

இந்தப் போட்டி முடிவை அடுத்து அவுஸ்திரேலியாவின் அரை இறுதி வாய்ப்பு ஊசலாடத் தொடங்கியுள்ளது. அதன் தலைவிதி இப்போது பங்களாதேஷின் கைகளில் தங்கியிருக்கிறது.

காலையில் நடைபெறும் போட்டியில் ஆப்கானிஸ்தான் வெற்றிபெற்றால் அவுஸ்திரேலியா நாடு திரும்ப நேரிடுவதுடன் ஆப்கானிஸ்தான் அரை இறுதிக்குள் நுழையும்.

வெற்றி பெற்றால் பங்களாதேஷ் அரை இறுதி வாய்ப்பை பெறும். பங்களாதேஷ் சிறிய வித்தியாசத்தில் வெற்றிபெற்றால் அவுஸ்திரேலியா அரை இறுதி வாய்ப்பை பெறும்.

இரண்டு முன்னாள் சம்பியன் அணிகளுக்கு இடையில் நடைபெற்ற போட்டியில் முதலில் துடுப்பெடுத்தாட அழைக்கப்பட்ட இந்தியா, அணித் தலைவர் ரோஹித் ஷர்மாவின் அதிரடி உதவியுடன் 20 ஓவர்களில் 5 விக்கெட்களை இழந்து 205 ஓட்டங்களைக் குவித்தது.

இரண்டாவது ஓவரில் விராத் கோஹ்லி ஓட்டம் பெறாமல் ஆட்டம் இழந்தபோது களத்தடுப்பில் ஈடுபடத் தீர்மானித்தது மிகவும் சரி என அவுஸ்திரேலிய அணித் தலைவர் மிச்செல் மார்ஷ் எண்ணியிருக்கக்கூடும்.

ஆனால், அதன் பின்னர் இந்திய அணித் தலைவர் அதிரடி துடுப்பாட்டம் மூலம் அவுஸ்திரேலிய பந்துவீச்சாளர்களை திணறடிக்க செய்தார்.

ஐந்தாவது ஓவர் நிறைவில் 19 பந்துகளில் 50 ஓட்டங்களைப் பூர்த்தி செய்த ரோஹித் ஷர்மா இந்த வருட ரி20 உலகக் கிண்ணப் போட்டியில் அதிவேக அரைச் சதத்தைப் பதிவுசெய்தார்.

தொடர்ந்து அதிரடியாக துடுப்பெடுத்தாடிய ரோஹித் ஷர்மா 2ஆவது விக்கெட்டில் ரிஷாப் பான்ட்டுடன் 38 பந்துகளில் 87 ஓட்டங்களைப் பகிர்ந்தார். ரிஷாப் பான்டின் பங்களிப்பு வெறும் 15 ஓட்டங்களாகும்.

போட்டியின் 12ஆவது ஓவரில் மொத்த எண்ணிக்கை 127 ஓட்டங்களாக இருந்தபோது ரோஹித் ஷர்மா ஆட்டம் இழந்தார்.

41 பந்துகளை எதிர்கொண்ட  ரோஹித் ஷர்மா  7 பவண்டறிகள், 8 சிக்ஸ்களுடன் 92 ஓட்டங்களைக் குவித்தார்.

மத்திய வரிசையில் சூரியகுமார் யாதவ் 16 பந்துகளில் 31 ஓட்டங்களையும் ஷிவம் டுபே 28 ஓட்டங்களையும் ஹார்திக் பாண்டியா ஆட்டம் இழக்காமல் 27 ஓட்டங்களையும் பெற்றனர்.

மிகவும் சிக்கனமாக பந்துவீசிய ஜொஷ் ஹேஸ்ல்வூட் 4 ஓவர்களில் 14 ஓட்டங்களை மாத்திரம் கொடுத்து ஒரு விக்கெட்டைக் கைப்பற்றினார்.

அவரைவிட மிச்செல் ஸ்டார்க் 45 ஓட்டங்களுக்கு 2 விக்கெட்களையும் மாக்கஸ் ஸ்டொய்னிஸ் 56 ஓட்டங்களுக்கு 2 விக்கெட்களையும் வீழ்த்தினர்.

206 ஓட்டங்கள் என்ற கடினமான வெற்றி இலக்கை நோக்கி பதிலுக்கு துடுப்பெடுத்தாடிய அவுஸ்திரேலியா 20 ஓவர்களில் 7 விக்கெட்களை இழந்து 187 ஓட்டங்களைப் பெற்று தோல்வி அடைந்தது.

அர்ஷ்தீப் சிங்கின் முதல் ஓவரில் டேவிட் வோர்னர் 6 ஓட்டங்களுடன் ஆட்டம் இழந்தமை அவுஸ்திரேலியாவுக்கு பெரும் நெருக்கடியைக் கொடுத்தது.

எனினும், ட்ரவிஸ் ஹெட், மிச்செல் மார்ஷ் ஆகிய இருவரும் 2ஆவது விக்கெட்டில் 42 பந்துகளில் 81 ஓட்டங்களைப் பகிர்ந்து இந்தியாவுக்கு சிறு அழுத்தத்தைக் கொடுத்தனர்.

அதன் பின்னர் ட்ரவிஸ் ஹெட்டுடன் ஜோடி சேர்ந்த க்லென் மெக்ஸ்வெல் 3ஆவது விக்கெட்டில் 41 ஓட்டங்களைப் பகிர்ந்து 18 ஓட்டங்களுடன் வெளியேறினார்.

மறுபக்கத்தில் திறமையாகத் துடுப்பெடுத்தாடிக் கொண்டிருந்த ட்ரவிஸ் ஹெட் 17ஆவது ஓவரில் பும்ராவின் பந்துவீச்சில் பிடிகொடுத்து ஆட்டம் இழந்தார்.

43 பந்துகளை எதிர்கொண்ட ட்ரவிஸ் ஹெட் 9 பவுண்டறிகள், 4 சிக்ஸ்களுடன் 74 ஓட்டங்களைப் பெற்றார்.

தொட்ந்து 18ஆவது ஓவரில் அர்ஷ்தீப் சிங்கின் பந்துவீச்சில் மெத்யூ வேட் (1), டிம் டேவிட் (15) ஆட்டம் இழக்க கடைசி 2 ஓவர்களில் அவுஸ்திரேலியாவின் வெற்றிக்கு 39 ஓட்டங்கள் தேவைப்பட்டது.

28 ஓட்டங்களைத் தக்கவைக்கும் பொறுப்பு ஹார்திக் பாண்டியாவிடம் ஒப்படைக்கப்பட்டது. அவர் கடைசி ஓவரை கட்டுப்பாட்டுடன் வீசி இந்தியாவின் வெற்றியை உறுதி செய்தார்.

பந்துவீச்சில் அர்ஷ்தீப் சிங் 37 ஓட்டங்களுக்கு 3 விக்கெட்களையும் குல்தீப் யாதவ் 24 ஓட்டங்களுக்கு 2 விக்கெட்களையும் கைப்பற்றினர்.