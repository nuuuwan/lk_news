மத்திய அதிவேக வீதி புனரமைப்பு : வாகன சாரதிகளுக்கு முக்கிய அறிவிப்பு

இன்று வியாழக்கிழமை (14) முதல் 14 நாட்களுக்கு மத்திய அதிவேக வீதி புனரமைக்கப்படவுள்ளது.

அதன்படி, மத்திய அதிவேக வீதியில்  மீரிகம - குருணாகல் பகுதியின் 56.9 கிலோமீற்றர் வீதியிலிருந்து 57.4 கிலோமீற்றர் வீதி வரை புனரமைப்புப் பணிகளை வீதி அபிவிருத்தி அதிகார சபை மேற்கொள்ளவுள்ளது.

இந்நிலையில், மத்திய அதிவேக வீதியைப் பயன்படுத்தும் வாகன சாரதிகளுக்கு விசேட வீதித் திட்டங்கள் வகுக்கப்பட்டுள்ளன.

மீரிகமவிலிருந்து குருணாகல் வரை பயணிக்கும் வாகன சாரதிகள் 56.2 கிலோமீற்றர் வீதிக்கு முன்னதாக அவசர கால வெளியேறும் வழியை பயன்படுத்துமாறு பொலிஸார் அறிவுறுத்தியுள்ளனர்.

குருணாகலிலிருந்து மீரிகம நோக்கி பயணிப்பவர்கள் அதிவேக வீதியின் வலது பாதையில் 57.4 கிலோமீற்றர் பாதையை கடந்து  பயணிக்குமாறும், அதன் பின்னர் அவசரகால வழியை பயன்படுத்தி  அவர்கள் விரும்பிய பாதைக்கு திரும்பி குருணாகலுக்கு பயணிக்குமாறும் பொலிஸார் அறிவுறுத்தியுள்ளனர்.

மத்திய அதிவேக வீதி புனரமைக்கப்படும் காலப்பகுதியில் வாகன சாரதிகள் ஒரு வழிப்பாதையை மட்டுமே பயன்படுத்துவதற்கான ஏற்பாடுகள் செய்யப்பட்டுள்ளன.