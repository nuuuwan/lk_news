ඇප ඉල්ලීම් දෙකක් අධිකරණයෙන් ඉවතට විසි වෙයි

තමන් අත්අඩංගුවට ගැනීම වළක්වා අපේක්ෂිත ඇප ලබා දෙන ලෙස පොහොර ආනයන සමාගමක අධ්‍යක්ෂකවරුන් දෙදෙනෙකු කළ ඉල්ලීමක් කොළඹ මහෙස්ත්‍රාත් අධිකරණය ප්‍රතික්ශේප කර තිබේ.

ආනයනය කරන ලද පොහොර තොගයක් ගොවීන්ට ලබා නොදී පිටස්තර පාර්ශ්වවලට අලෙවි කර රුපියල් කෝටි ගණනාවක මුල්‍ය වංචාවක් සිදු කිරීමේ චෝදනාවක් එල්ල වී ඇති පොහොර සමාගමක අධ්‍යක්ෂකවරුන් දෙදෙනෙකු මෙම ඉල්ලීම කර ඇති බව සඳහන් ය.

අදාළ සිද්ධිය සම්බන්ධයෙන් විමර්ශන සිදු කර අපරාධ පරීක්ෂණ දෙපාර්තමේන්තුවේ මූල්‍ය අපරාධ විමර්ශන අංශය තමන් ව අත්අඩංගුවට ගැනීමට සූදානම් බවට තොරතුරු ලැබී ඇති බව පෙන්වා දෙමින් මෙම අධ්‍යක්ෂවරුන් දෙදෙනා අපේක්ෂිත ඇප ඉල්ලීම සිදු කළ බව අද දෙරණ අධිකරණ වාර්තාකරු සඳහන් කළේ ය.

2018 වසරේ දී පොහොර ලේකම් කාර්යාලයේ ලියාපදිංචි වී ඇති සමාඟම් හතක බැංකු වාර්තා ලබා දෙන ලෙස බැංකු ආයතන කිහිපයකට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා මීට පෙර නියෝග කර තිබිණි.

අදාළ කාලය තුළ දී රුපියල් 2,500 බැගින් ආනයන කළ පොහොර මිටියක් රුපියල් 1,100කට ගොවීන් ලබා දුන් බව පෙන්වා මෙම සමාගම් විසින් කෝටි 70කට අධික මුදලක් වංචා කර ඇති බව විමර්ශනවල දී අනාවරණය වී ඇති බව විමර්ශන අංශ අධිකරණයට කරුණු වාර්ථා කර තිබිණි.

කෘෂිකර්ම අමාත්‍යාංශයේ ලේකම්වරුන් දෙදෙනෙකු කළ පැමිණිල්ලකට අනුව විමර්ශන ආරම්භ කළ බවයි වාර්තා වේ.