බිහිසුණු ඩ්‍රෝන ප්‍රහාරයත් සමග කරළියට ආ කටේබ් හිස්බුල්ලා

ජෝර්දාන - සිරියා දේශසීමාව ආසන්නයේ ස්ථානගතව සිටි අමෙරිකානු හමුදා කණ්ඩායමක එල්ල කළ ඩ්‍රෝන ප්‍රහාරයෙන් මියගිය භටයින් තිදෙනාගේ නම් අද අමෙරිකානු බලධාරීන් විසින් මාධ්‍ය ට නිකුත් කළේය.

ඔවුන් නැවතී සිටි නිවස්නයට එල්ල කර තිබූ එම ප්‍රහාරයෙන් මියගොස් තිබුණේ සැරයන් විලියම් ජෙරෝම් රිවර්ස් (46), කෙනඩි ලෙඩොන් සැන්ඩරස් (24) සහ බ්‍රෙන්නා ඇලෙක් සොන්ද්‍රීයා මොෆෙට් (23) ය.

මේ අතර, පෙන්ටගනයේ ප්‍රකාශිකා සබ්‍රිනා සිං සඳහන් කළේ ටවර් - 22 කඳවුරට ප්‍රහාරය එල්ල කළ කණ්ඩායම බොහෝදුරට කටේබ් හිස්බුල්ලා විය හැකි බවයි.

කටේබ් හිස්බුල්ලා 2005 වසරේ ඉරාකය, අමෙරිකානු හමුදා විසින් ආක්‍රමණයත් සමග බිහිවූ ඉරානයේ සහාය ලබන ඉරාක සන්නද්ධ කණ්ඩායමකි.

ඔවුන් මේ වනවිට ඉරාකයේ සන්නද්ධ කණ්ඩායම් අතර ප්‍රබලතම කණ්ඩායම ලෙස සැලකෙන අතර, මෑතකදී මැදපෙරදිග අමෙරිකානු හමුදා වෙත එල්ල වූ ප්‍රහාරවලින් වැඩි ප්‍රමාණයක් කටේබ් හිස්බුල්ලා විසින් එල්ල කරන්නට ඇති බව සැලකෙයි.

ඉරාන සහ ඉරාක පුරවැසිභාවය හිමි ‘අබු මහදි අල් - මුහන්දිස්' නමැති ෂියා සන්නද්ධ නායකයා විසින් මෙම සන්නද්ධ කණ්ඩායම මෙහෙයවනු ලැබීය.

එහෙත් බැග්ඩෑඩ් ජාත්‍යන්තර ගුවන්තොටුපොළ ට 2020 වසරේ අමෙරිකාව එල්ල කළ ඩ්‍රෝන ප්‍රහාරයකින් ඉරාන විප්ලවකාරී හමුදා නායක කසෙම් සොලෙයිමානි සමග කටේබ් හිස්බුල්ලා නායකයා ද ජීවිතක්ෂයට පත්වී තිබුණි.

එහෙත් සන්නද්ධ කණ්ඩායම තවදුරටත් ක්‍රියාත්මක වන බව ඔවුන් විටින් විට එල්ල කරන ප්‍රහාරවලින් පැහැදිලි වෙයි.

කටේබ් හිස්බුල්ලා අමෙරිකාව විසින් 2009 වසරේදී ත්‍රස්තවාදී සංවිධානයක් ලෙස නම් කළේය.

ජෝර්දානයේ අමෙරිකානු හමුදා කණ්ඩායමට එල්ල වූ ඩ්‍රෝන ප්‍රහාරය සම්බන්ධයෙන් අදහස් දැක්වූ කටාර් අග්‍රාමාත්‍ය ෂෙයින් මොහොමඩ් බින් අබ්දුල් - රහමන් අල්තානි සඳහන් කළේ, අමෙරිකාව ඊට දක්වන ප්‍රතිචාරය, හමාස් සංවිධානය විසින් තවදුරටත් රඳවාගෙන සිටින ප්‍රාණ ඇපකරුවන් මුදාගැනීමේ ප්‍රයත්නයට බාධාවන් නොවනු ඇතැයි විශ්වාස කරන බවයි.

ප්‍රාණ ඇපකරුවන් මුදාගැනීම සම්බන්ධයෙන් කටාර් අග්‍රාමාත්‍යවරයාගේ ප්‍රධානත්වයෙන් අමෙරිකානු ඊශ්‍රායල සහ ඊජිප්තු ඔත්තු සේවා ප්‍රධානීන්ගේ සාකච්ඡාවක් පසුගිය සති අන්තයේ පැරිසියේදී පැවැත්වුනි.

එහිදී අත්කර ගත් ප්‍රගතිය මෙම සිද්ධිය නිසා අපතේ නොහළ යුතු බව කටාර අග්‍රාමාත්‍යවරයා අවධාරණය කළේය.

එම සිද්ධියට අමෙරිකාව දක්වන ඕනෑම සන්නද්ධ ප්‍රතිචාරයක් කලාපයේ ආරක්ෂාවට නියත වශයෙන්ම බලපෑමක් කරන බවත්, උණුසුම්කාරී වාතාවරණය සමනයවීම තම අපේක්ෂාව බවත් ඔහු කියා සිටියායේය.

මේ අතර තවදුරටත් ප්‍රාණ ඇපකරුවන් මුදාහැරීමට නම් ඊශ්‍රායල හමුදා ගාසා තීරයේ මෙහෙයුම් නතර කොට ඉවත්විය යුතු බව හමාස් සංවිධානය යළි ප්‍රකාශ කර තිබේ.

ඔවුන් මෙහිදී තාවකාලික සටන් විරාමයක් නොව ස්ථිර සටන් විරාමයක් සඳහා ප්‍රමුඛත්වයක් දක්වන බව වාර්තා විය.

සටන් නතර කළ පසු ඉදිරි පියවර ගැන සාකච්ඡා කළ හැකි බව හමාස් සංවිධානයේ ජ්‍යෙෂ්ඨයෙකු වන තහීර් අල් නානු ප්‍රංශ පුවත් සේවයට පවසා තිබේ.

කෙසේ නමුත් ඊශ්‍රායලය දිගින් දිගටම අවධාරණය කරන්නේ හමාස් සංවිධානය මුලිනුපුටා දමනතුරු සිය හමුදා මෙහෙයුම් නතර නොකරන බවයි.

මේ තත්ත්වය මත ප්‍රාණ ඇපකරුවන් නිදහස් කරගැනීමේ ප්‍රයන්තය සාර්ථකවීම සම්බන්ධයෙන් සැකයක් මතුවන බව ජාත්‍යන්තර විශ්ලේෂකයින් පෙන්වා දෙයි.