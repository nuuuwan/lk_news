කොළඹ හෙට්ටිවීදියේ දැවැන්ත රන් කොල්ලයක්

කොළඹ හෙට්ටිවීදිය ප්‍රදේශයේදී රන් භාණ්ඩ සහ විදේශ මුදල් පාර්සලයක් කොල්ල කෑ කල්ලියක් පොලීසිය විසින් අත්අඩංගුවට ගෙන ඇත.

එම පිරිස අතර ත්‍රිරෝද රථ රියදුරෙකු සහ ඔහුගේ ඥාතියෙකු, හිටපු යුද හමුදා සෙබළෙකු සිටින බව පොලීසිය පවසයි.

මෙලෙස කොල්ලකෑමට ලක්ව ඇත්තේ හෙට්ටිවීදිය රන් භාණ්ඩ අලෙවිසැලක් හිමි අයෙකුගේ රන් හා විදේශ මුදල් තොගයකි.

ඔහුට අයත් තවත් රන් භාණ්ඩ අලෙවිසැල් දෙකක් කාත්තන්කුඩි සහ මඩකලපුව ප්‍රදේශ වලද ඇත.

එම වෙළෙඳසැල්වල සිට උණු කරන ලද රන් කැබලි කිහිපයක් බස් රථයක් මාර්ගයෙන් පසුගිය 11 වනදා කොළඹට එවා තිබේ.

අදාළ බස් රථයෙන් එම රන් පාර්සලය ලබාගෙන ඇති සේවකයා එය රැගෙන සියේ ඉණෙහි සඟවාගෙන හෙට්ටිවීදියේ වෙළෙඳසැල ආසන්නයට පැමිණීමත් සමග ත්‍රිරෝද රථයකින් පැමිණි පුද්ගලයෙකු ඔහුව පැහැරගෙන යන අයුරු CCTV කැමරාවක පටිගතව ඇත.

පසුව ඔහු සතුව තිබූ රන් කොල්ලකා ඔහුව කොච්චිකඩේ පල්ලිය ආසන්නයෙන් මාර්ගයේ දමාගොස් ඇත.

එම සිදුවීම සම්බන්ධයෙන් ලද පැමිණිල්ලකට අනුව පිටකොටුව පොලීසියේ අපරාධ විමර්ශන අංශය විසින් CCTV දර්ශන උපයෝගී කරගනිමින් සැකකරුවන් හඳුනාගෙන ඇත.

එහිදී අත්අඩංගුවට ගත් සැකකරුවන් අතර සිටි ත්‍රිරෝද රථ රියදුරා වසර ගණනාවක් එම ප්‍රදේශයේ කුලී ත්‍රිරෝද රථ ධාවනයේ යෙදී ඇති බව හෙළිවී තිබේ.

එම අවස්තාවන්වලදී තමන් මෙම වෙළෙඳසැලේ සේවකයින් විසින් බස් රථ මගින් අවස්ථා කිහිපයකදී මෙලෙස පාර්සල් රැගෙන එන අයුරු නිරීක්ෂණය කර මෙම කොල්ලය සැලසුම් කළ බව පාපොච්චාරණය කර ඇත.

මෙලෙස කොල්ලකා ඇති රන් සහ විදෙස් මුදල්වල වටිනාකම රුපියල් එක්කෝටි පනස් ලක්ෂයකට ආසන්න බවද අනාවරණය වී තිබේ.

රුපියල් ලක්ෂ 19කට ආසන්න වටිනාකමකින් යුතු විදෙස් මුදල් ඔවුන් සමානව බෙදාගෙන ඇති අතර සොරකම් කරන ලද රන්තොගය අතරින් කැරට් 24 රත්තරන් ග්‍රෑම් 92 ප්‍රමාණයක් විශ්‍රාමික හමුදා සෙබළා සතුව තිබියදීත් තවත් රන් තොගයක් සැකකාර ත්‍රිරෝද රථ රියදුරාගේ නිවසේ වහළයේ සඟවා තිබියදීත් පොලීසිය විසින් සොයාගෙන තිබේ.

සැකකරුවන් අධිකරණය වෙත ඉදිරිපත් කිරීමට නියමිත අතර පිටකොටුව පොලීසියේ අපරාධ විමර්ශන අංශය සිද්ධිය සම්බන්ධයෙන් වැඩිදුර විමර්ශන සිදුකරයි.