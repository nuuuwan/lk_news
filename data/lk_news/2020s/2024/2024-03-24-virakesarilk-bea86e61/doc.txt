ஏப்ரலில் வெளியாகும் 'கயல்' ஆனந்தியின் 'வைட் ரோஸ்'

இன்றைய தமிழ் திரையுலகின் நடிகையர் திலகம் என்றும், டிஜிட்டல் சாவித்திரி என்றும் போற்றப்படும் நடிகை 'கயல்' ஆனந்தி கதையின் நாயகியாக நடித்திருக்கும் 'வைட் ரோஸ்' எனும் தமிழ் திரைப்படம் எதிர்வரும் ஏப்ரல் மாதம் ஐந்தாம் திகதியன்று உலகம் முழுவதும் படமாளிகைகளில் வெளியாகும் என படக் குழுவினர் பிரத்யேக புகைப்படத்தை வெளியிட்டு உற்சாகத்துடன் தெரிவித்திருக்கிறார்கள்.

அறிமுக இயக்குநர் ராஜசேகர் இயக்கத்தில் உருவாகி இருக்கும் 'வைட் ரோஸ்' எனும் திரைப்படத்தில் ஆர். கே. சுரேஷ், 'கயல்' ஆனந்தி, விஜித், பேபி நட்சத்திரா, சசிலயா, கணேஷ், ராமநாதன் உள்ளிட்ட பலர் நடித்திருக்கிறார்கள் இளையராஜா ஒளிப்பதிவு செய்திருக்கும் இந்த திரைப்படத்திற்கு சுதர்சன் மற்றும் ஜோகன் செவனேஷ் ஆகியோர் இணைந்து இசையமைத்திருக்கிறார்கள். திரில்லர் ஜேனரில் தயாராகி இருக்கும் இந்த திரைப்படத்தை பூம்பாறை முருகன் புரொடக்ஷன்ஸ் பட நிறுவனம் சார்பில் தயாரிப்பாளர் ரஞ்சனி தயாரித்திருக்கிறார்.

படத்தின் படப்பிடிப்பு நிறைவடைந்து இறுதி கட்டப் பணிகள் விறுவிறுப்பாக நடைபெற்று வருகிறது. இப்படத்தின் ஃபர்ஸ்ட் லுக் வெளியாகி பெரும் வரவேற்பை பெற்ற நிலையில், தற்போது இப்படம் ஏப்ரல் மாதம் தொடக்கத்தில் வெளியாகிறது என படக் குழுவினர் அறிவித்திருக்கிறார்கள்.

படத்தைப் பற்றி இயக்குநர் பேசுகையில், '' காவல்துறை கட்டுப்பாட்டு மையத்தை முன்னிலைப்படுத்தி இப்படத்தின் திரைக்கதை உருவாக்கப்பட்டிருக்கிறது. முற்றிலும் புதிய அனுபவத்தை தரும் வகையில் சுவாரசியமாக திரைப்படத்தை உருவாக்கி இருக்கிறோம் '' என்றார்.

இதனிடையே நடிகர் ஆர். கே. சுரேஷ் நடிப்பில் வெளியான 'காடுவெட்டி' எனும் திரைப்படம் வணிக ரீதியான வெற்றியை பெறவில்லை என்பதும், நடிகை 'கயல்' ஆனந்தி கதையின் நாயகியாக நடித்த 'மங்கை' எனும் திரைப்படம் வெளியாகும் திகதி அறிவிக்கப்பட்டு, பட மாளிகையில் வெளியாகவில்லை என்பதும், இந்த இருவரும் நடித்திருக்கும் 'வைட் ரோஸ்' திரைப்படம் அறிவிக்கப்பட்டிருக்கும் திகதியில் வெளியாகி, திரையுலகில் இவர்கள் மீது படிந்திருக்கும் நெகட்டிவ் சென்டிமென்ட்டை உடைப்பார்கள் என அவதானிக்கலாம் என்பதும் குறிப்பிடத்தக்கது.