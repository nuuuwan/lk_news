”தேங்காய் விலையுயர்வால் கடுமையான பாதிப்பு ஏற்படும்”

தேங்காய்ப் பாலில் பெரும்பாலான கறிகள் தயாரிக்கப்படுவதால், தேங்காய் விலை உயர்வானது எதிர்காலத்தில் உணவுப்பொதி மற்றும் கறி உணவுகளில் கடுமையான பாதிப்பை ஏற்படுத்தும் என உணவுத் துறை தொழிற்சங்கங்கள் தெரிவித்துள்ளன.

60 முதல் 80 வரையில் இருந்த தேங்காயின் வழமையான விலை இரண்டு மடங்காக அதிகரித்துள்ளதாக அகில இலங்கை சிற்றுண்டிச்சாலை உரிமையாளர்கள் சங்கத்தின் தலைவர் ருக்ஷான் ஹர்ஷன நேற்று ஊடகங்களுக்கு தெரிவித்தார். ஒரு தேங்காய் தற்போது ரூ.120 முதல் 150 வரை விற்பனை செய்யப்படுகிறது.

அதிகரித்துள்ள தேங்காய் விலையின் கீழ் சோறு மற்றும் கறி சாப்பாடு பொதிகளை தயார் செய்ய முடியாமல் சிற்றுண்டி மற்றும் உணவக உரிமையாளர்கள் மிகுந்த சிரமத்திற்கு உள்ளாகி வருவதாகவும், இதனால் உணவுப் பொதிகளை அதிக விலைக்கு விற்க வேண்டிய நிச்சயமற்ற சூழ்நிலையில் இருப்பதாகவும் அவர் கூறினார்.

அரிசி, கோழிக்கறி, முட்டை, எரிவாயு உள்ளிட்ட அனைத்தும் கணிசமாக உயர்ந்துள்ள நிலையில் தேங்காய்களின் எதிர்பாராத விலை உயர்வு ஏற்பட்டுள்ளது.

தேங்காய்களின் திடீர் அதிகரிப்பு காரணமாக எதிர்வரும் நாட்களில் தேங்காய் எண்ணெயின் விலையும் உயரும் என ஹர்ஷன எச்சரித்துள்ளார்.