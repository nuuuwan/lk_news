மாரி செல்வராஜின் பறவை- முத்தம்- 'வாழை'

தமிழ் சினிமாவின் ஒப்பற்ற குணச்சித்திர நடிகரான கலையரசன் கதையின் நாயகனாக நடித்திருக்கும் 'வாழை' எனும் திரைப்படத்தில் இடம்பெற்ற 'தென்கிழக்கு தேன் சிட்டு..' எனும் முதல் பாடல் - பாடலுக்கான லிரிக்கல் வீடியோ மற்றும் காணொலி ஆகியவை வெளியாகி இருக்கிறது.

இதற்காக சென்னையில் நடைபெற்ற பிரத்யேக வெளியீட்டு விழாவில் தயாரிப்பாளர் கலைப்புலி எஸ் தாணு, ரெட் ஜெயன்ட் மூவிஸ் செண்பக மூர்த்தி, இயக்குநர் பா.  ரஞ்சித், இயக்குநரும், நடிகருமான ராம் உள்ளிட்ட பல பிரபலங்கள் அதிதியாக பங்கு பற்றினர்.

'பரியேறும் பெருமாள்', 'கர்ணன்', 'மாமன்னன்' ஆகிய படங்களை இயக்கி தமிழ் சினிமாவில் தனித்துவமான இடத்தை பிடித்திருக்கும் படைப்பாளி மாரி செல்வராஜ் இயக்கத்தில் உருவாகி இருக்கும் 'வாழை' எனும் திரைப்படத்தில் கலையரசன், நிகிலா விமல், திவ்யா துரைசாமி, குழந்தை நட்சத்திரம் ராகுல் உள்ளிட்ட பலர் நடித்திருக்கிறார்கள்.

தேனி ஈஸ்வர் ஒளிப்பதிவு செய்திருக்கும் இந்த திரைப்படத்திற்கு சந்தோஷ் நாராயணன் இசையமைத்திருக்கிறார். கிராமப்புறங்களில் வசிக்கும் பிள்ளைகளின் பால்ய பருவத்து வாழ்வியலை யதார்த்தமாக பதிவு செய்திருக்கும் இந்த திரைப்படத்தை நவ்வி ஸ்டுடியோஸ் மற்றும் ஃபார்மர்ஸ் மாஸ்டர் பிளான் புரொடக்ஷன் ஆகிய நிறுவனங்கள் சார்பில் திவ்யா மாரி செல்வராஜ் மற்றும் திலீப் சுப்பராயன் ஆகியோர் இணைந்து தயாரித்திருக்கிறார்கள். இந்த திரைப்படத்தை ரெட் ஜெயன்ட் மூவிஸ் நிறுவனம் வழங்குகிறது.

படத்தின் அனைத்து பணிகளும் நிறைவடைந்து வெளியீட்டிற்காக காத்திருந்தது. இந்த தருணத்தில் இந்தத் திரைப்படம் எதிர்வரும் ஓகஸ்ட் மாதம் 23 ஆம் திகதியன்று உலகம் முழுவதும் படமாளிகையில் வெளியாகும் என அறிவிக்கப்பட்டிருக்கிறது.

இதனைத் தொடர்ந்து இந்த திரைப்படத்தில் இடம்பெற்ற 'தென்கிழக்கு தேன் சிட்டு..' எனத் தொடங்கும் முதல் பாடல்- லிரிக்கல் வீடியோ -காணொலி- ஆகியவை வெளியிடப்பட்டிருக்கிறது. இந்த பாடலை பாடலாசிரியர் யுகபாரதி எழுத, பின்னணி பாடகி தி ( Dhee) பாடியிருக்கிறார். மெல்லிசை -மயக்கும் குரல் -வசீகரிக்கும் பாடல் வரிகள்- கண்ணை அகல விரிக்கும் நிலவியல் காட்சிகள்- மனதை இலகுவாக்கி மீள் உணர்வுக்கு செல்லும் காட்சி அமைப்புகள்- என நேர்த்தியாக இந்தப் பாடல் காட்சி உருவாக்கப்பட்டிருப்பதால் இசை ரசிகர்கள் மற்றும் பார்வையாளர்களிடத்தில் பெரும் வரவேற்பினை பெற்றிருக்கிறது.

மேலும் இந்த பாடலுக்கான காணொளி தொடங்கும் முன்னே''சிலுவைகளில் தொங்கிக் கொண்டிருப்பவர்களுக்கும் நீங்கள் உங்கள் முத்தங்களை அனுப்பி வைக்கலாம் முத்தம் என்பது நீங்கள் பிடித்து வைத்திருக்கும் பறவையும் கூட ...!'' என்ற மாரி செல்வராஜின் கவிநயமான குறிப்பும்  இடம் பிடித்திருப்பதால் ரசிகர்களை வெகுவாக கவர்ந்திருக்கிறது.