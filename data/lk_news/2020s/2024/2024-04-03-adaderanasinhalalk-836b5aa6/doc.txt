සජිත්-අනුර විවාදයකට දෙරණ වාද පිටිය සූදානම්

ආර්ථික ප්‍රතිපත්ති පිළිබඳව විවාදයකට පැමිණෙන ලෙස සමගි ජන බලවේගයේ පාර්ලිමේන්තු මන්ත්‍රී නලින් බණ්ඩාර මහතා පසුගියදා ජාතික ජන බලවේගයට අභියෝගයක් සිදුකළේය.

ඊට ප්‍රතිචාර දක්වමින් ජාතික ජනබලවේගයේ ජාතික විධායක සභික සුනිල් හඳුන්නෙත්ති මහතා ඊයේ කියා සිටියේ ඉදිරියේදී පැමිණෙන්නේ ජනාධිපතිවරණයක් බැවින් එම විවාදය සමගි ජන බලවේගයෙන් නායක සජිත් ප්‍රේමදාස මහතා සහ ජාතික ජන බලවේගයේ නායක අනුර කුමාර දිසානායක මහතා  අතර පැවැත්විය යුතු බවය.

කෙසේ වෙතත් එය එම පක්ෂයෙන් ලිඛිතව තමන් වෙත ලැබිය යුතු බව හඳුන්නෙත්ති මහතා ප්‍රකාශ කළේය.

නමුත් සජිත් ප්‍රේමදාස මහතා ඊට සහභාගී නොවන්නේ නම් එම පක්ෂයේ ආර්ථික කමිටුවේ සාමාජිකයින් සහ ජාතික ජන බලවේගයේ ආර්ථික කමිටු සාමාජිකයින් අතර විවාදය පැවැත්වීම පිළිබඳ කරුණු සලකා බැලිය හැකි බව ඔහු සඳහන් කළේය.

පක්ෂ දෙකේ නායකයින් අතර හෝ ආර්ථික කමිටු සාමාජිකයින් අතර පැවැත්වෙන මෙම විවාදය සඳහා අවස්ථාව සලසාදීමට දෙරණ වාද පිටිය සූදානම්.