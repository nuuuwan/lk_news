'வீராயி மக்கள்' படத்தின் இசை வெளியீடு

புதுமுக நடிகர் சுரேஷ் நந்தா கதையின் நாயகனாக நடித்திருக்கும் 'வீராயி மக்கள்' எனும்  திரைப்படத்தின் இசை வெளியீடு சென்னையில் சிறப்பாக நடைபெற்றது.

அறிமுக இயக்குநர் நாகராஜ் இயக்கத்தில் உருவாகி இருக்கும் 'வீராயி மக்கள்' எனும் திரைப்படத்தில் சுரேஷ் நந்தா, எழுத்தாளரும், நடிகருமான வேல. ராமமூர்த்தி, நந்தனா, மறைந்த நடிகர் மாரிமுத்து, தீபா ஷங்கர், ரமா, செந்தி குமாரி, பாண்டி அக்கா, ஜெரால்ட் மில்டன் உள்ளிட்ட பலர் நடித்திருக்கிறார்கள்.

எம். சீனிவாசன் ஒளிப்பதிவு செய்திருக்கும் இந்த திரைப்படத்திற்கு தீபன் சக்கரவர்த்தி இசையமைத்திருக்கிறார். தமிழகத்தின் தென் பகுதி கிராமிய மக்களின் வாழ்வியலை யதார்த்தமாக பதிவு செய்திருக்கும் இந்த திரைப்படத்தை ஏ வைட் ஸ்கிரீன் ஃபிலிம்ஸ் நிறுவனம் சார்பில் தயாரிப்பாளர் என். சுரேஷ் நந்தா தயாரித்திருக்கிறார்.

விரைவில் படமாளிகையில் வெளியாகவிருக்கும் இந்த திரைப்படத்தின் இசை வெளியீடு சென்னையில் நடைபெற்றது. இதன் போது இயக்குநர்கள் பேரரசு, ராம் சங்கையா, கோகுல், நடிகர் ரவி மரியா ஆகியோர் சிறப்பு அதிதிகளாக பங்கு பற்றினர்.

இயக்குநர் நாகராஜ் பேசுகையில், '' இந்த படைப்பு- நான் வாழ்ந்த வாழ்க்கையில் இருந்து உருவானது. முதல் படத்தை இயக்கிய பிறகு ஏழு ஆண்டுகள் கழித்து தான் இப்படத்தின் வாய்ப்பு கிடைத்தது.‌ இப்படத்தின் கதையை எழுதியதும் எழுத்தாளர் வேல. ராமமூர்த்தி தான் கதையின் நாயகனாக நடிக்க வேண்டும் என தீர்மானித்தேன்.

அவரும் என் எண்ணத்தை புரிந்து கொண்டு நடிக்க ஒப்புக் கொண்டார். கூட்டுக் குடும்பத்தின் முக்கியத்துவத்தையும், அவசியத்தையும் வலியுறுத்தும் வகையில் இப்படத்தின் திரைக்கதை உருவாகி இருக்கிறது. உணர்வுபூர்வமான இந்த திரைப்படம் அனைவரின் மனதையும் கவரும் என்று உறுதியாக நம்புகிறேன்'' என்றார்.