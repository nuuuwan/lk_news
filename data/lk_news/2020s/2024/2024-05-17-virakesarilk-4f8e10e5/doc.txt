சர்வதேச குற்றவியல் விசாரணை தேவை என்கிறார் செல்வராசா கஜேந்திரன்

சர்வதேச குற்றவியல் விசாரணை வேண்டும் நல்லிணக்க ஆணைக்குழுவை உருவாக்கி அரசாங்கம் சர்வதேசத்தை ஏமாற்றியுள்ளது என பாராளுமன்ற உறுப்பினர் செல்வராசா கஜேந்திரன் தெரிவித்துள்ளார்.

மூதூரில் இடம்பெற்ற  முள்ளிவாய்க்கால் நினைவேந்தலின் போது கைது செய்யப்பட்டவர்களின் நிலை தொடர்பில் சட்டத்தரணி சுகாஷ் செய்த சமர்ப்பணத்தின் பின் ஊடகங்களுக்கு கருத்து தெரிவிக்கும் போதே இவ்வாறு தெரிவித்துள்ளார்.

இந்த மாதம் தமிழர்களுக்கு வலி சுமந்த மாதம் எனவும்  தமிழர்களை 15 வருட காலமாக ஏமாற்றி வரும் இந்த அரசு முள்ளிவாய்க்கால் இனப்படுகொலை தொடர்பாக அவர்களை நினைவு கூர விடாமல் தடுத்துள்ளதாகவும் தெரிவித்துள்ளார்.

இந்த நிலையில் மூதூரில் கைது செய்யப்பட்டவர்கள் தொடர்பில் ஐசிசிபி ஆர் தொடர்பான அறிக்கையை பொலிஸாரிடம் நீதிமன்றம் கோரியுள்ளது.

இந்த விடயம் தொடர்பில் சமர்ப்பணங்களை முன்வைத்து நீதிமன்றத்தில் வாதாடிய சிரேஷ்ட சட்டத்தரணி சுகாஷ் மற்றும் முஸ்லிம் சட்டத்தரணிகளுக்கு இந்த நேரத்தில் நன்றிகளை தெரிவித்துள்ளார்.

பொய்யான குற்றச்சாட்டை பொலிஸார் முன்வைத்து நீதிமன்றில் தடை உத்தரவை பெற்று நீதிமன்றை ஏமாற்றியுள்ளதாகவும், தற்போது நீதிமன்றம் தடை உத்தரவை நீக்கியுள்ளதாகவும் தெரிவித்துள்ளார்.

அத்தோடு, முள்ளிவாய்க்கால் படுகொலையின் போது அவர்கள் உணவை ஆயுதமாக பயன்படுத்தி கஞ்சியை உட்கொள்வதோடு, உள ஆற்றுப்படுத்தளுக்காக நினைவு கூறும்  தமிழர்கள் இந்த மாதத்தில் களியாட்டங்களை தவிர்த்து உணர்வு பூர்வமாக நினைவேந்தலில் ஈடுபடுகின்ற வலி சுமந்த மாதமாக காணப்படுவதாக தெரிவித்துள்ளார்.

உள்ளக பொறிமுறை மூலம் நல்லிணக்கத்தை ஏற்படுத்த முடியாது ஒற்றையாட்சி முறையை நீக்கி சமஷ்டியை கொண்டு வரவேண்டும் என்பதுடன் தமிழ் தேச மக்கள் எதிர்வருகின்ற ஜனாதிபதி தேர்தலை புறக்கணிக்க வேண்டும் என்று மேலும் தெரிவித்துள்ளார்.