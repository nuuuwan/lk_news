லொறியை திருடிய நபர்கள் அதிலிருந்த 9,100 கிலோ கீரி சம்பாவை  எடுத்துச் சென்றனர்!

வெலிகந்த பிரதேசத்தில் உள்ள பாரிய அரிசி ஆலை ஒன்றுக்கு  கொண்டு செல்லப்பட்ட  சுமார் பதினைந்து இலட்சம் ரூபா பெறுமதியான கீரி சம்பா திருடப்பட்டுள்ளது.

நிறுத்தி வைக்கப்பட்டிருந்த லொறி ஒன்றைத்  திருடிச் சென்ற சிலர் அந்த லொறியிலிருந்து 15 இலட்சம் ரூபா பெறுமதியான கீரி சம்பா அரிசியை  அபகரித்து விட்டு லொறியை  ஓரிடத்தில்  விட்டுச் சென்றுள்ளதாக பொலிஸில் முறைப்பாடு செய்யப்பட்டுள்ளது.

அரலகங்வில பொலிஸ் பிரிவுக்குட்பட்ட  ருகுணுகம பிரதேசத்தில் தனது லொறி கைவிடப்பட்டுக் காணப்பட்ட நிலையில் இது தொடர்பில் லொறியின் உரிமையாளரே  பொலிஸில் முறைப்பாடு செய்துள்ளார்.

இந்த முறைப்பாட்டின் அடிப்படையில் விசாரணைகளை ஆரம்பித்த பொலிஸார்  லொறியிலிருந்த 9,100 கிலோ  கீரி சம்பா  திருடப்பட்டுள்ளமையைக் கண்டறிந்துள்ளனர்.