இலங்கை மருத்துவ பாராளுமன்ற உறுப்பினர்களின் ஒன்றியத்தின் தலைவராக பேராசிரியர் சன்ன ஜயசுமன தெரிவு

பாராளுமன்றத்தில் புதிதாக ஸ்தாபிக்கப்பட்ட இலங்கை மருத்துவ பாராளுமன்ற உறுப்பினர்களின் ஒன்றியத்தின் தலைவராக பாராளுமன்ற உறுப்பினர் பேராசிரியர் சன்ன ஜயசுமன தெரிவு செய்யப்பட்டார்.

பாராளுமன்ற உறுப்பினர் (வைத்தியகலாநிதி) உபுல் கலப்பத்தி அவரது பெயரை முன்மொழிந்ததுடன், வைத்தியகலாநிதி சுதர்ஷினி பெர்னாண்டோபுள்ளே  அதனை வழிமொழிந்தார். ஒன்றியத்துக்கான செயற்குழு உறுப்பினர்களை நியமிக்கும் முதலாவது கூட்டம் 25 ஆம் திகதி பாரளுமன்றத்தில் இடம்பெற்ற போதே அவர் தெரிவு செய்யப்பட்டார்.

அத்துடன், ஒன்றியத்தின் போஷகர்களாக வைத்திய கலாநிதி ராஜித சேனாரத்ன மற்றும் சுகாதார அமைச்சர் வைத்திய கலாநிதி ரமேஷ் பத்திரன ஆகியோர் தெரிவு செய்யப்பட்டதுடன், இணை உப தலைவர்களாக வைத்தியகலாநிதி சுதர்ஷினி பெர்னாண்டோபுள்ளே மற்றும் வைத்திய கலாநிதி காவிந்த ஜயவர்தன ஆகியோர் தெரிவு செய்யப்பட்டனர்.

மேலும், ஒன்றியத்தின் இணை அமைப்பாளர்களாக வைத்தியகலாநிதி திலக் ராஜபக்ஷ மற்றும் வைத்திய கலாநிதி உபுல் கலப்பத்தி ஆகியோர் தெரிவு செய்யப்பட்டனர்.