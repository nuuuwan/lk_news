தேர்தல்களால் மறுசீரமைப்பு நடவடிக்கைகள் தடைப்படக்கூடுமோ என உலக வங்கி கரிசனை

இவ்வருடம் இலங்கையில் தேர்தல்கள் நடைபெறவிருக்கும் நிலையில், அதன்விளைவாக தற்போது முன்னெடுக்கப்பட்டுவரும் மறுசீரமைப்பு நடவடிக்கைகள் தடைப்படக்கூடுமோ என்று தாம் கரிசனை கொண்டிருப்பதாக உலக வங்கியின் இலங்கைக்கான சிரேஷ்ட பொருளியலாளர் ரிச்சர்ட் வோல்கர் தெரிவித்துள்ளார்.

உலக வங்கியின் 2024 ஆம் ஆண்டுக்கான தெற்காசியப்பிராந்திய அபிவிருத்தி நிலைவரம் மற்றும் இலங்கையின் அபிவிருத்தி நிலைவரம் தொடர்பான மதிப்பீட்டு அறிக்கை நேற்று செவ்வாய்கிழமை 'வன் கோல்பேஸ் டவரில்' அமைந்துள்ள உலக வங்கியின் இலங்கைக்கிளை அலுவலகத்தில் வெளியிடப்பட்டது.

அதனை முன்னிட்டு இலங்கை பத்திரிகை ஸ்தாபனத்தின் ஒருங்கிணைப்பில் உலக வங்கியினால் செவ்வாய்க்கிழமை (02) ஏற்பாடு செய்யப்பட்டிருந்த ஊடகவியலாளர் சந்திப்பில் கலந்துகொண்டு கருத்து வெளியிடுகையிலேயே ரிச்சர்ட் வோல்கர் மேற்கண்டவாறு தெரிவித்தார்.

பொருளாதார மீட்சியை இலக்காகக்கொண்டு முன்னெடுக்கப்பட்டுவரும் நடவடிக்கைகள் பாராட்டத்தக்கவை எனினும், அவற்றின் விளைவாக மக்கள்மீது ஏற்பட்டிருக்கும் தாக்கங்கள் குறித்து தாம் மிகுந்த கரிசனையடைந்திருப்பதாகக் குறிப்பிட்ட அவர், இருப்பினும் தற்போதைய சூழ்நிலையில் மறுசீரமைப்புக்கள் இன்றியமையாதவை என வலியுறுத்தினார்.

அதேவேளை அரசாங்கத்தினால் மேற்கொள்ளப்பட்டுவரும் கொள்கை மறுசீரமைப்பு நடவடிக்கைகளுக்கு உலக வங்கி முழுமையான ஒத்துழைப்பை வழங்கிவருவதாகவும், 'அஸ்வெசும' செயற்திட்டம் மற்றும் நிதியியல் பாதுகாப்பு செயற்திட்டம் ஆகியவற்றுக்கு உலக வங்கி நிதியுதவி அளித்திருப்பதாகவும் ரிச்சர்ட் வோல்கர் சுட்டிக்காட்டினார்.

மேலும் இவ்வருடம் இலங்கையில் முக்கிய தேர்தல்கள் நடைபெறவுள்ள நிலையில், அதன்விளைவாக பொருளாதார மீட்சியை முன்னிறுத்தி தற்போது முன்னெடுக்கப்பட்டுவரும் மறுசீரமைப்பு நடவடிக்கைகள் தடைப்படக்கூடுமோ என தாம் கரிசனை கொண்டிருப்பதாகத் தெரிவித்த அவர், பொருளாதார மீட்சிக்கும் நாட்டின் சுபீட்சத்துக்கும் மறுசீரமைப்புக்கள் இன்றியமையாதவை என வலியுறுத்தினார்.