பங்களாதேஷுக்கு பளோ ஒன் கொடுக்காமல் 2ஆவது இன்னிங்ஸில் துடுப்பெடுத்தாடும் இந்தியா 308 ஓட்டங்களால் முன்னிலை

சென்னை, சேப்பாக்கம் எம். ஏ. சிதம்பரம் விளையாட்டரங்கில் நடைபெற்றுவரும் முதலாவது டெஸ்ட் கிரிக்கெட் போட்டியின் முதல் இன்னிங்ஸில் பங்ளாதேஷஷை 149 ஓட்டங்களுக்கு சுருட்டிய போதிலும் பளோ ஒன் (follow-on) கொடுக்காமல் 2ஆவது இன்னிங்ஸில் துடுப்பெடுத்தாடிவரும் இந்தியா 7 விக்கெட்கள் மீதம் இருக்க 308 ஓட்டங்களால் முன்னிலை பெற்று பலமான நிலையில் இருக்கிறது.

போட்டியின் இரண்டாம் நாளான இன்றைய  தினம் மொத்தம் 17 விக்கெட்கள் வீழ்த்தப்பட்ட போதிலும் தொடர்ந்து ஆதிக்கம் செலுத்திவரும் இந்தியா, பெரும்பாலும் நாளைய மூன்றாம் நாள் ஆட்டத்தில் வெற்றி பெற்றுவிடும் என எதிர்பார்க்கப்படுகிறது.

இந்தப் போட்டியில் ரவிச்சந்திரன் அஷ்வின், ரவிந்த்ர ஜடேஜா ஆகியோரின் அபார துடுப்பாட்டங்களின் உதவியுடன் இந்தியா முதல் இன்னிங்ஸில் 376 ஓட்டங்களைக் குவித்தது.

போட்டியின் இரண்டாம் நாளான இன்று வெள்ளிக்கிழமை (20) காலை 6 விக்கெட் இழப்புக்கு 336 ஓட்டங்கள் என்ற வலுவான நிலையிலிருந்து தனது முதல் இன்னிங்ஸை தொடர்ந்த இந்தியா எஞ்சிய 4 விக்கெட்களை 40 மேலதிக ஓட்டங்களுக்கு இழந்தது.

ரவிச்சந்திரன் அஷ்வின் 102 ஓட்டங்களுடனும் ரவிந்த்ர ஜடேஜா 86 ஓட்டங்களுடனும் தமது துடுப்பாட்டங்களைத் தொடர்ந்தபோது அவர்கள் இருவரும் மேலும் ஓட்டங்களைக் குவிப்பர் என எதிர்பார்க்கப்பட்டது.

ஆனால், இன்று காலை இரண்டாவது புதிய பந்துடன் 81ஆவது ஓவரை ஆரம்பித்த பங்களாதேஷ், 83ஆவது ஓவரில் ரவிந்த்ர ஜடேஜாவை களம் விட்டகலச் செய்தது.

இந்த மூவரையும் புதிய பந்தைக் கொண்டு தஸ்கின் அஹ்மத் ஆட்டம் இழக்கச் செய்தார்.

பந்துவீச்சில் ஹசன் மஹ்முத் 83 ஓட்டங்களுக்கு 5 விக்கெட்களையும் தஸ்கின் அஹ்மத் 55 ஓட்டங்களுக்கு 3 விக்கெட்களையும் கைப்பற்றினர்.

தொடர்ந்து முதல் இன்னிங்ஸை ஆரம்பித்த பங்களாதேஷ் கடும் சிரமத்திற்கு மத்தியில் துடுப்பெடுத்தாடி சகல விக்கெட்களையும் இழந்து 149 ஓட்டங்களுக்கு சுருண்டது.

ஷக்கிப் அல் ஹசன் (32), மெஹிதி ஹசன் மிராஸ் (27), லிட்டன் தாஸ் (22), அணித் தலைவர் நஜ்முல் ஹொசென் ஷன்டோ (20) ஆகிய நால்வரே 20 அல்லது அதற்கு மேற்பட்ட ஓட்டங்களைப் பெற்றனர்.

லிட்டன் தாஸும் ஷக்கிப் அல் ஹசனும் 6ஆவது விக்கெட்டில் பகிர்ந்த 51 ஓட்டங்களே பங்களாதேஷ் இன்னிங்ஸில் அதிசிறந்த இணைப்பாட்டமாக அமைந்தது.

பந்துவீச்சில் ஜஸ்ப்ரிட் பும்ரா 50 ஓட்டங்களுக்கு 4 விக்கெட்களையும் மொஹமத் சிராஜ், ரவிந்த்ர ஜடேஜா, ஆகாஷ் தீப் ஆகியோர் தலா 2 விக்கெட்களையும் கைப்பற்றினர்.

தனது 73ஆவது டெஸ்ட் போட்டியில் விளையாடும் ரவிந்த்ர ஜடேஜா இன்று கைப்பற்றிய 2 விக்கெட்களுடன் தனது டெஸ்ட் விக்கெட் எண்ணிக்கையை 298 ஆக உயர்த்திக்கொண்டுள்ளார்.

இந்த மைதானத்தில் மேலும் 2 விக்கெட்களைக் கைப்பற்றி 300 விக்கெட்களைப் பூர்த்தி செய்ய ஆவலாக இருப்பதாக ஜடேஜா தெரிவித்துள்ளார்.

முதல் இன்னிங்ஸ் நிறைவில் 227 ஓட்டங்கள் முன்னிலையில் இருந்தபோதிலும் பங்களாதேஷுக்கு பளோ ஒன் கொடுக்க ரோஹித் ஷர்மா விரும்பவில்லை.

இந்நிலையில் 2ஆவது இன்னிங்ஸில் துடுப்பெடுத்தாடி வரும் இந்தியா 2ஆம் நாள் ஆட்ட நேர முடிவில் 3 விக்கெட்களை இழந்து 81 ஒட்டங்களைப் பெற்றிருந்தது.

ஷுப்மான் கில் 33 ஓட்டங்களுடனும் ரிஷாப் பான்ட் 12 ஓட்டங்களுடனும் ஆட்டம் இழக்காதுள்ளனர்.

யஷஸ்வி ஜய்ஸ்வால் (10), ரோஹித் ஷர்மா (5), விராத் கோஹ்லி (17) ஆகிய மூவரே ஆட்டம் இழந்தவர்களாவர்.