සංගීතයේ දී පොලු පහර කෑ නවාංජන තුන් මාසයක්ම ඇඳ උඩ

කිසියම් පිරිසක් විසින් හිසට එල්ල කරන ලද පහරදීමකින් අද එක්තැන් වී සිටින සිය පුත්‍රයා වන හික්කඩුව වැල්ලවත්තේ පදිංචි 18 හැවිරිදි නවාංජන සඳකැලුම්ට නීතියෙන් නිසි සාධාරණයක් ඉටු වී නොමැති බව ඔහුගේ පවුලේ ඥාතීහු පවසති.

මේ ප්‍රහාරයත් සමග නවාංජන සඳකැලුම් කිව නොහැකි තරමට අසරණ වී සිටින බවත් ඔහු මේ තත්ත්වයට පත්කළ සැකකරුවන්ට නීතිය හරි හැටි ක්‍රියාත්මක නොවී ඔවුන් සියලුදෙනාම මේ වනවිට නිදැල්ලේ සිටින බවත් ඔවුන් පවසයි.

නවාජංන මෙම අවාසනාවන්ත තත්ත්වයට මුහුණදී ඇත්තේ 2023 වසරේ ඔක්තෝබර් 20 වෙනිදා හික්කඩුවේ දී බවද ඔහුගේ ඥාතීන් පැවසීය.

සංගීත සංදර්ශනයක් නැරඹීමට පැමිණි දෙපිරිසක් අතර ඇතිවු ගැටුමක් දුරදිග යෑමෙන් පසු ඊට කිසිසේත්ම සම්බන්ධයක් නොමැති නවාංජනගේ හිසට ද මාරාන්තික ප්‍රහාරයක් එල්ල වී තිබිණි.

ප්‍රහාරයෙන් ඔහුගේ හිසට වූ බරපතළ තුවාල හේතුවෙන් සැත්කමක් කිරීමට සිදුවු බවත්, සැත්කමේ දී ඔහුගේ හිස් කබලෙන් කොටසක් ඉවත්කර ඇති බවත් ඥාතීන් පවසයි.

ඉවත් කරන ලද හිස් කබලේ කොටස නැවත සකස් කිරීමට වෛද්‍යවරුන්ට නොහැකිව ඇත්තේ දැනට ඔහුගේ ශරීර ශක්තිය දුබල හෙයින් බව ද ඔහුවු පවසති.

මේ වනවිට නවාංජන බරපතළ ලෙස රෝගාතුර වී එක්තැන්ව සිටින බවත් ඔහුට ආහාර ලබාදෙන්නේ නළයක් මාර්ගයෙන් වන අතර ආශ්වාස, ප්‍රාශ්වාස කරන්නේද උගුරට දැමු බටයක් මාර්ගයෙන් බවත් ඥාතීන් පවසයි.

තරුණයා මේ තත්ත්වයෙන් මුදවා ගැනීම සඳහා ශල්‍යකර්මයක් සිදුකළත් යථාතත්ත්වයට පත්වීම පිළිබඳ ස්ථීර වශයෙන් කිසිවක් කිප නොහැකි බව වෛද්‍යවරු පැවසු බව නවාංජනගේ මව සඳහන් කළාය.

මේ සම්බන්ධයෙන් අප කළ විමසීමකදී පොලීසිය සඳහන් කළේ, තරුණයාට එල්ල වූ ප්‍රහාරය සම්බන්ධයෙන් පැමිණිල්ලක් ලැබූ බවත් ඒ අනුව සැකකරුවන් සැකපිට අත්අඩංගුවට ගෙන අධිකරණයට ඉදිරිපත් කළ බවත්ය.

අදාළ නඩුව මේ වනවිටත් අධිකරණයේ විභාග වන බව ද පොලීසියේ ප්‍රකාශයෙක් වැඩිදුරටත් සඳහන් කළේය.