இலங்கைக்கு வெளியிலிருந்து வீசும் காற்றின் தூசித் துகள்கள் பதுளை மாவட்டத்தை சூழ்ந்தது : சுகாதாரம் பாதிக்கப்படலாம் என எச்சரிக்கை!

பதுளை மாவட்டத்தில் வளிமண்டலத்தில் வழமைக்கு மாறாக  தூசித் துகள்களின் செறிவு அதிகரித்துள்ளமை தெரிய வந்துள்ளதாக  பதுளை அனர்த்த முகாமைத்துவ நிலையத்தின் பிரதிப் பணிப்பாளர் ஈ.எம்.எல்.உதய குமார தெரிவித்தார்.

இந்த நாட்களில் இலங்கைக்கு வெளியிலிருந்து வீசும் காற்றில் உள்ள சிறிய தூசித்  துகள்கள் உள்நாட்டுக்கு வந்து பதுளை மாவட்டம் முழுவதும் வளிமண்டலத்தில் பரவியுள்ளது.

மலை அமைப்பின் தொலைதூரக் காட்சியைப் பார்க்கும்போது, கருமையான மூடுபனி தெரியும் என்றும் கூறப்படுகிறது.

இது சாதாரண வளிமண்டலத்தில் இருக்க வேண்டிய தூசி அடர்த்தியை விட அதிக அடர்த்தியாக உள்ளதாக தகவல்கள் தெரிவிக்கின்றன என்றார்.

இதன் காரணமாக பொதுச் சுகாதாரம் பாதிக்கப்படலாம் எனவும் குறிப்பாக இந்த நிலையில் சுவாசக் கோளாறு உள்ள சிறு குழந்தைகள் முதல் பெரியவர்கள் வரை அவதானமாக இருக்க வேண்டியது அவசியம் எனவும் சுகாதார திணைக்களங்களும் இது தொடர்பில் விசேட கவனம் செலுத்தியுள்ளது எனவும் அவர் தெரிவித்தார்.

இது தொடர்பில் தேசிய கட்டிட  ஆராய்ச்சி நிறுவனம் விசேட கவனம் செலுத்தியுள்ளதாகவும் உதய குமார மேலும் தெரிவித்தார்.