எங்களது தெரிவு ரணில் விக்கிரமசிங்கவே; 13வது திருத்தம் தொடர்ந்தும் நீடிக்கவேண்டும், அதை நடைமுறைப்படுத்தவேண்டும் என துணிச்சலாக தெரிவிப்பவர் அவரே - அலி சப்ரி

13வது திருத்தம் தொடர்ந்தும் நீடிக்க வேண்டும், அதனை நடைமுறைப்படுத்த வேண்டும் என துணிச்சலாக தெரிவிப்பவர் ரணில் விக்கிரமசிங்கவே. ஜனாதிபதி தேர்தலிற்கு முன்பாக இலங்கையின் அரசியல் சூழமைவில் இதனை தெரிவிப்பது சாத்தியமில்லை. இது மிகவும் கடினமான விடயம் என குறிப்பிட்டுள்ள வெளிவிவகார மற்றும் நீதி அமைச்சர் அலி சப்ரி, எங்களுக்கு உள்ள தெரிவுகளில் ரணில் விக்கிரமசிங்கவே மிகவும் பொருத்தமானவர் என குறிப்பிட்டுள்ளார்.

கேள்வி - உங்கள் அரசியல் வாழ்க்கை முழுவதும் நீங்கள் எதிராக செயற்பட்ட ஒருவருக்கு ஆதரவாக பிரச்சாரம் செய்வது குறித்து உங்கள் உணர்வுகள் என்ன?

பதில் - இது அரசியலின் ஒரு பகுதி. கட்சிகள், அரசியல் தலைவர்களுடன் இணைந்திருப்பது குறித்து பிடிவாதமாக இருப்பதை விட தற்போதைய சவால்கள் முன்னுரிமைகள் குறித்து ஆராய்ந்து ஏனைய எல்லாவற்றையும் விட நாட்டுக்கு முன்னுரிமை வழங்குவது அவசியம்.

ஆகவே இந்த தருணத்தில் எது முக்கியம் என்றால் நாடே முக்கியம். குறிப்பாக பொருளாதாரம்.

இந்த சவால்களை எதிர்கொள்ளக்கூடிய ஒருவரை நாங்கள் தெரிவு செய்யவேண்டும். இதன் காரணமாகவே நான் அவரை தெரிவு செய்கின்றேன்.

கேள்வி - நாட்டின் ஸ்திரத்தன்மையை வலுப்படுத்துவது மிகவும் முக்கியமான விடயம் என நீங்கள் தொடர்ச்சியாக தெரிவித்து வந்துள்ளீர்கள். தம்மிக போன்ற ஒருவராலும் இந்த தருணத்தில் உதவ முடியும் என நீங்கள் கருதவில்லையா?

பதில் - தம்மிக பெரேரா குறித்து என்னிடம் எதிர்மறையான உணர்வுகள் எதுவும் இல்லை.

அனுபவமும் செல்வச்செழிப்பும் உள்ளவர்கள் முன்வந்து நாட்டின் பொருளாதாரத்தை இயக்குவது எனக்கு பிடிக்கும். ஆனால் பிரச்சினை என்னவென்றால், நீங்கள் ஒரு நாட்டை நடத்தும்போது அது பொருளாதாரத்தை பற்றியது மாத்திரமல்ல. இது வேறு பல விடயங்களை பற்றியது. வெளிநாட்டு உறவுகள், பொருளாதாரம் போன்ற வேறு பல விடயங்கள் உள்ளன. பல அமைச்சரவைகளை இயக்கிய அனுபவம் சட்டம் ஒழுங்கு நிர்வாகம் போன்ற அனுபவம் முக்கியமானது.

எனது கருத்து என்னவென்றால், இது எந்தவித பரிசோதனைக்குமான தருணம் இல்லை. இவற்றையெல்லாம் கருத்திலெடுத்து, நீங்கள் ஒரு முழுமையான விதத்தில் பார்க்கும்போது அனுபவம் உள்ள ஒருவராலேயே நாட்டிற்கு தேவையானவற்றை வழங்க முடியும். கடந்த இரண்டு வருடங்களில் இதுவே இடம்பெற்றுள்ளது. சர்வதேச சமூகமும் இதனையே தெரிவிக்கின்றது. ஜனாதிபதி ரணில் விக்கிரமசிங்கவே மிகவும் பொருத்தமானவர் என நான் கருதுகின்றேன்.

கேள்வி - ஸ்ரீலங்கா பொதுஜன பெரமுன  தனது சொந்த வேட்பாளரை நிறுத்த தீர்மானித்துள்ளது. என்ன நடக்கிறது என நீங்கள் கருதுகின்றீர்கள்?

பதில் - என்ன நடக்கின்றது என எனக்கு தெரியாது. அவர்கள் ஏதாவது அமைப்பை வைத்திருக்கலாம். நான் அதில் ஒரு பகுதியில்லை. நாடாளுமன்றத்தின் 16 உறுப்பினர்கள் மாத்திரமே அதன் ஒரு பகுதியாக உள்ளனர். அவர்கள் அவ்வாறு தீர்மானித்துள்ளனர்.

ஆனால் நான் அமைச்சர்கள், எனது சகாக்கள், நாடாளுமன்ற உறுப்பினர்கள் சாதாரண உறுப்பினர்களுடன் பேசிய வேளை பெரும்பான்மையானவர்கள் தாங்கள் ஜனாதிபதியையே ஆதரிப்பதாக தெரிவித்தனர்.

பொருளாதார மீட்சிக்கான மிகச் சிறந்த  பயணத்தை அவர் ஆரம்பித்தார். அதனை இந்த தருணத்தில் குழப்பக்கூடாது என அவர்கள் கருதுகின்றனர். நான் சார்ந்துள்ள நாடாளுமன்ற உறுப்பினர்கள் அமைச்சர்களின் சிந்தனை இவ்வாறானதாக காணப்படுகிறது.

கேள்வி - பெரும்பான்மையான குழுவினர் தாங்கள் யாரை ஆதரிக்கவேண்டும் என்பது குறித்து இன்னமும் தீர்மானிக்கவில்லை என நீங்கள் கருதுகின்றீர்களா?

பதில் - ஸ்ரீலங்கா பொதுஜன பெரமுனவின் 118 நாடாளுமன்ற உறுப்பினர்களில் 92 பேர் ரணில் விக்கிரமசிங்கவிற்கு தீர்மானித்துள்ளனர். ஆகவே அனேகமானவர்கள் அவருக்கு ஆதரவளிக்க தீர்மானித்துள்ளனர் என நான் கருதுகின்றேன்.

கேள்வி - நாமல் ராஜபக்ச ரணில் விக்கிரமசிங்கவை கடுமையாக விமர்சித்து வருகின்றார் - உங்கள் கருத்து என்ன?

பதில் - அனைவருக்கும் கருத்து தெரிவிப்பதற்கான உரிமையுள்ளது. இதுவே ஜனநாயகம். அவரிடம் அதற்கான காரணங்கள் இருக்கவேண்டும்.

இது கடந்தகால கட்சிகள், அரசியல்வாதிகள் நபர்கள் தொடர்பானது இல்லை. எங்களிற்கு முன்னால் உள்ள தெரிவுகளை கருத்தில் கொள்ளும்போது ஸ்ரீலங்கா பொதுஜன பெரமுனவின் பெரும்பான்மையான நாடாளுமன்ற உறுப்பினர்களும், பொதுவான உறுப்பினர்களும், ஜனாதிபதியே சரியான தெரிவு என கருதுகின்றனர்.

அவர் எனது சிறந்த நண்பர். ஆனால் இந்த தருணத்தில் நாங்கள் அவரின் கருத்துக்களை ஏற்றுக்கொள்ளவில்லை. ஆனால் அவருக்கு கருத்துக்களை வெளியிட உரிமையுள்ளது.

கேள்வி - நீங்கள் ஒரு பொதுவான இலங்கை அடையாளத்தை கற்பனை செய்கின்றீர்கள் என சமீபத்தைய பேட்டியொன்றில் தெரிவித்திருந்தீர்கள் - இதனை சாதிப்பதற்கு ரணில் விக்கிரமசிங்க பொருத்தமான நபர் என நீங்கள் கருதுகின்றீர்களா?

பதில் - நான் அவ்வாறே கருதுகின்றேன். நான் அவருடன் கடந்த இரண்டு வருடங்களாக இணைந்து பணியாற்றுகின்றேன். அவர் அனைவரினது பிரச்சினைகளையும் பொதுவானவர்களின் பிரச்சினைகளாக கருதுகின்றார். பொதுவான தீர்வுகளிற்காக வலுவாக குரல்கொடுக்கின்றார்.

13வது திருத்தம் தொடர்ந்தும் நீடிக்கவேண்டும், அதனை நடைமுறைப்படுத்த வேண்டும் என துணிச்சலாக தெரிவிப்பவர் அவரே, ஜனாதிபதி தேர்தலிற்கு முன்பாக இலங்கையின் அரசியல் சூழமைவில் இதனை தெரிவிப்பது சாத்தியமில்லை. இது மிகவும் கடினமான விடயம். எங்களுக்கு உள்ள தெரிவுகளில் அவரே மிகவும் பொருத்தமானவர்.

கேள்வி - தற்போதைய சூழ்நிலையில் ஜனாதிபதிக்கு சவாலான வேட்பாளர் யார்? ஐக்கிய மக்கள் சக்தியா, தேசிய மக்கள் சக்தியா?

பதில் - இரு வேட்பாளர்களும் வலுவான வேட்பாளர்கள் என நான் கருதுகின்றேன். இது மிகவும் சுவாரஸ்யமான தேர்தல். செப்டம்பர் 21ஆம் திகதி மக்கள் தீர்மானிக்கட்டும்.