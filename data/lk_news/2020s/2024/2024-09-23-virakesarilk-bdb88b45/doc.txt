கடைசி உலக போர் - திரைப்பட விமர்சனம்

நடிகர்கள் : ஹிப் ஹாப் தமிழா ஆதி, நாசர், ஹரிஷ் உத்தமன், நட்டி என்கிற நட்ராஜ், அனகா, குமரவேல், கல்யாண் மாஸ்டர், முனீஸ்காந்த், அழகம் பெருமாள் மற்றும் பலர்.

இசையமைப்பாளராகவும், நடிகராகவும் வெற்றி கொடி நாட்டிய ஹிப் ஹாப் தமிழா ஆதி இயக்குநராகவும், தயாரிப்பாளராகவும் அவதாரம் எடுத்திருக்கும் திரைப்படம் 'கடைசி உலக போர்'. போரைப் பற்றியும், போருக்கு பின்னரான நிகழ்வுகளைப் பற்றியும் போர் ஏன் தேவையில்லை என்பது பற்றியும் தனக்குத் தெரிந்த வகையில் ஹிப் ஹாப் தமிழா ஆதி உருவாக்கி இருக்கும் 'கடைசி உலக போர்' அனைத்து தரப்பு ரசிகர்களையும் கவர்ந்ததா? இல்லையா? என்பதை பார்ப்போம்.

நட்டி என்கிற நட்ராஜ் குரல் வழியாக கதை தொடங்குகிறது. மேலும் இந்த கதை 2028 ஆம் ஆண்டில் தமிழகத்தில் நிகழ்வது போல் கதைக்களம் உருவாக்கப்பட்டிருக்கிறது.

அந்த தருணத்தில் தமிழ்நாடு எனும் மாநிலத்தின் முதலமைச்சராக நாசர் மக்களுக்கு நல்லாட்சி நடத்தி வருகிறார்.

இவருக்கு கீர்த்தனா (அனகா) என ஒரு மகள் இருக்கிறார். அத்துடன் மச்சான் என்ற உறவில் முதலமைச்சரின் பினாமியாக நட்டி என்கிற நட்ராஜ் இருக்கிறார்.

இவர் தன்னை கிங் மேக்கர் என்று சொல்லிக்கொண்டு நாசரின் நற்பெயரை முதலீடாக கொண்டு பினாமியாக செயல்பட்டு பெருந்தொகையை சம்பாதிக்கிறார்.

இந்த தருணத்தில் பல ஆயிரம் கோடி ரூபாய் கொண்ட கன்டெய்னர்கள் சென்னை துறைமுகத்திற்கு வருகை தருகிறது.

இதனை சட்ட விரோதமாக துறைமுகத்திலிருந்து வெளியில் கொண்டு வருவதற்காக சில ரகசிய பேரத்தில் ஈடுபடுகிறார் முதலமைச்சரின் உறவினரான நட்டி என்கிற நட்ராஜ். இதற்காக தன்னுடைய நண்பரும், கட்டுப்பாட்டில் உள்ளவருமான மாநகரத்தின் காவல்துறை ஆணையரின் உதவியை கேட்பதுடன் செயற்கையாக கலவரத்தை உண்டாக்க வேண்டும் என்றும் உத்தரவிடுகிறார்.

இந்த தருணத்தில் ஐநா சபையில் ஆயுத பயிற்சி பிரிவில் சிறப்பு அதிகாரியாக பணியாற்றி விட்டு கிடைத்த ஓய்வினை கொண்டாடுவதற்காக அடர்ந்த வனம் ஒன்றில் முகாமிடுகிறார் தமிழரசன் ( ஹிப் ஹாப் தமிழா ஆதி).

இங்கு வனவிலங்குகளை காண்பதற்காகவும், சுற்றுச்சூழல் அனுபவத்திற்காகவும் , சாகச பயணத்திற்காகவும் முதலமைச்சரின் மகளும், விரைவில் கல்வி அமைச்சராக பதவி ஏற்க திட்டமிட்டிருக்கும் கீர்த்தனா வனவிலங்கிடம் சிக்கிக் கொள்ள அரசியல்வாதியின் மகள் என தெரியாமலேயே காப்பாற்றுகிறார் தமிழரசன்.

தன் உயிரை காப்பாற்றியதால் அவரையே ஆயுள் முழுவதும் கணவராக வரவேண்டும் என விரும்பி காதலிக்க தொடங்குகிறார் கீர்த்தனா.

இந்த நிலையில் நட்டி என்கிற நடராஜ் உருவாக்கிய கலவரம் கட்டுக்கடங்காமல் தமிழகம் முழுவதும் பரவுகிறது.

இதனிடையே உலக அளவில் ஐநா சபைக்கு எதிராக சீனா மற்றும் ரஷ்யா தலைமையிலான நாடுகள் ரிபப்ளிக் ராஜ்ஜியம் என்ற பெயரில் புதிய அமைப்பை உருவாக்கி செயல்படுகிறது.

தமிழகம் முழுவதும் கலவரம் பரவியதால் அதனை கட்டுப்படுத்துவதற்காக இந்திய அரசு அவசர நிலையை அறிவித்து தமிழகத்திற்கு ராணுவத்தை அனுப்புகிறது.

ராணுவத்தின் கட்டுப்பாட்டில் தமிழகம் இருக்கும்போது... ரிபப்ளிக் நாடுகள் இந்தியா மீது போர் தாக்குதலை தொடுக்கிறது.  அதிலும் குறிப்பாக சென்னை மீது குண்டு மழை பொழிந்து சென்னையை சீர்குலைக்கிறது.

இந்தத் தருணத்தில் முதலமைச்சரின் மகளான கீர்த்தனாவை காண்பதற்காக வனப்பகுதியில் இருந்து சென்னைக்கு வருகை தருகிறார் தமிழரசன்.

கீர்த்தனாவையும் தமிழரசனையும் காதலர்களாக காண விரும்பாத நட்டி என்கிற நட்ராஜ் தமிழரசன் மீது தீவிரவாதி என பழி சுமத்தி அவரை என்கவுண்டர் செய்ய உத்தரவிடுகிறார்.

இந்த தருணத்தில் ரிபப்ளிக் நாடுகளின் படையினர் சென்னை மீது தாக்குதல் நடத்துகிறார்கள். அந்த தாக்குதலில் இருந்து அனைவரும் தப்பிக்கிறார்கள்.   இந்த தருணத்தில் தமிழரசன் அனைவரையும் காப்பாற்றி ஒரு பாதுகாப்பான மலைப் பிரதேசத்திற்கு அழைத்துச் செல்கிறார்.

அங்கு கோமா நிலையில் இருக்கும் நட்டி என்கிற நட்ராஜ் இயல்பு நிலைக்கு திரும்பிய பிறகு என்ன செய்கிறார் என்பதும் இதற்கு பதிலடியாக தமிழரசன் என்ன நடவடிக்கையை மேற்கொள்கிறார் என்பதையும் விவரிப்பது தான் இப்படத்தின் கதை.

கதையில் புதுமை இருந்தாலும் அதனை வழக்கமான காட்சிகளால் சொல்லியிருப்பது திரைக்கதையின் பலவீனத்தை காட்டுகிறது. மேலும் ஐநா சபை , ரிபப்ளிக் நாடுகள்,  என உலக அரசியல் பேசினாலும் அது தொடர்பான காட்சிகளை குறைந்த பட்ஜட்டில் வி எஃப் எக்ஸ் காட்சிகள் மூலம் காட்சிப்படுத்தி இருக்கிறார்கள்.

இதனை பாராட்ட வேண்டும். இதற்காக கடுமையாக உழைத்த கலை இயக்குநர் ,  ஒளிப்பதிவாளர் , வரை கலை இயக்குநர்கள் , ஆகியோரை பாராட்டலாம்.

ஹிப் ஹாப் தமிழா ஆதி தன்னுடைய வழக்கமான பின்னணி இசையால் ரசிகர்களை கவர்கிறார். இவர் இயக்கும் படத்தில் கதையின் நாயகனாக இருந்தாலும் நட்டி என்கிற நட்ராஜுக்கு முக்கியத்துவம் கொடுத்து திரைக்கதையை வழங்கி இருப்பது புத்திசாலித்தனமான நகர்வாக தெரிகிறது.

மேலும் கல்யாண் மாஸ்டர், முனீஸ் காந்த், குமரவேல், ஹரிஷ் உத்தமன் ஆகியோரும் இயக்குநர் சொன்ன விடயத்தை திரையில் செய்திருக்கிறார்கள்.

போர் தொடர்ந்தால் மக்களிடையே மனித நேயம் மறைந்துவிடும் என்பதையும்,  போருக்கு பிறகு மனிதம் மட்டுமே வெல்லும் என்பதையும் தனக்குத் தெரிந்த மொழியில் திரை மொழியில் வழங்கி இருக்கிறார் ஹிப் ஹாப் தமிழா ஆதி. இவருடைய புதிய முயற்சிக்காக மட்டுமே வாழ்த்து தெரிவிக்கலாம்.