பலசாலிகள் பாகிஸ்தானை ஐக்கிய அமெரிக்கா எதிர்கொள்கிறது

பலவான்களான பாகிஸ்தானுக்கும் பலவான்கள் என கூறமுடியாவிட்டாலும் பலவீனர்கள் என குறிப்பிடமுடியாத ஐக்கிய அமெரிக்காவுக்கும் இடையிலான ரி20 உலகக் கிண்ண ஏ குழு கிரிக்கெட் போட்டி இலங்கை நேரப்படி 06ஆம் திகதி வியாழக்கிழமை இரவு 9.00 மணிக்கு ஆரம்பமாகவுள்ளது.

இரண்டாவது ரி20 உலகக் கிண்ண அத்தியாயத்தில் 2009இல் சம்பியனான பாகிஸ்தான் இம்முறை சுப்பர் 8 சுற்றுக்கு இலகுவாக முன்னேறக்கூடிய அணிகளில் ஒன்றாக அனுமாணிக்கப்பட்டுள்ளது.

சகலதுறை வீரர் இமாத் வசிம் உபாதைக்குள்ளாகி இருப்பதால் இன்றைய போட்டியில் விளையாடமாட்டார் என அறிவிக்கப்படுகிறது.

இது பாகிஸ்தான் அணிக்கு பெரும் தாக்கத்தைக் கொடுக்காதபோதிலும் அவர் இல்லாதது ஒரு குறையாக இருக்கும்.

அணித் தலைவர் பாபர் அஸாம், மொஹம்மத் ரிஸ்வான், உஸ்மான் கான், பக்கார் ஸமான், அஸாம் கான், இப்திகார் அஹ்மத், ஷதாப் கான் ஆகியோர் துடுப்பாட்டத்தில் பிரகாசிக்கக்கூடியவர்கள். எனினும் முன்வரிசை வீரர்கள் துடுப்பாட்டத்தில் அசாத்திய திறமையை வெளிப்படுத்தினால் மத்திய வரிசை வீரர்கள் துடுப்பெடுத்தாட வேண்டிய அவசியம் ஏற்படாது.

பந்துவீச்சில் ஷஹீன் ஷா அப்றிடி, ஹரிஸ் ரவூப், மொஹமத் ஆமிர், அப்ரார் அஹ்மத் ஆகியோர் அசத்துவர் என எதிர்பார்க்கப்படுகிறது.

இதேவேளை, கனடாவுக்கு எதிரான ஆரம்ப உலகக் கிண்ணப் போட்டியில் ஈட்டிய வெற்றியுடன் மிகுந்த உற்சாகத்துடனும் நம்பிக்கையுடனும் ஐக்கிய அமெரிக்கா இந்தப் போட்டியை எதிர்கொள்ளவுள்ளது.

மேலும் பங்களாதேஷுக்கு எதிராக சர்வதேச ரி20 கிரிக்கெட் தொடரில் அண்மையில் ஈட்டிய 2 - 1 என்ற தொடர் வெற்றியின் மூலம் ஐக்கிய அமெரிக்கா பெரும் உற்சாகம் அடைந்துள்ளதுடன் பாகிஸ்தானுக்கு எதிரான போட்டியில் எதையாவது சாதிக்க வேண்டும் என்ற எதிர்பார்ப்புடன் களம் இறங்கவுள்ளது.

குறிப்பாக ஐக்கிய அமெரிக்காவுக்கு இந்தப் போட்டியில் எவ்வித அழுத்தமும் இல்லாததால் துணிச்சலுடன் விளையாடும் என எதிர்பார்க்கப்படுகிறது.

அமெரிக்க அணியில் மொனான்க் பட்டேல் (தலைவர்), ஸ்டீவன் டெய்லர், அண்ட்றீஸ் கௌஸ், ஆரோன் ஜோன்ஸ், நிட்டிஷ் குமார், கோரி அண்டர்சன், ஹார்மீத் சிங், ஷட்லி வென் ஷோக்வைக், ஜஸ்தீப் சிங், அலி கான், சவ்ராப் நேத்ராவல்கர் ஆகியோர் இடம்பெறுகின்றனர்.