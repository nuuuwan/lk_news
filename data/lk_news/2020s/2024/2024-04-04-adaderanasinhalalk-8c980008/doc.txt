IOC දැවැන්ත පියවරක් තබයි

ස්මෝල් මොඩියුලර් රියැක්ටර්ස් හෙවත් SMR ලෙස හඳුන්වන කුඩා න්‍යෂ්ටික ප්‍රතික්‍රියාකාරක සුතිත්‍ය නැතහොත් සුපිරිසිදු බලශක්තිය නිෂ්පාදනය කිරීම අද ජනප්‍රිය ප්‍රභවයක් බවට පත්වී තිබේ.

ඒ, ඛනිජ තෙල් භාවිතයේදී පරිසරයට ඇතිවන බලපෑම එතරම් හිතකර නොවන පසුබිමක් තුළය.

මේ නිසා මෙම ඛනිජ තෙල් නිෂ්පාදන සමාගම් තම නිෂ්පාදන ක්‍රියාවලිය පරිසර හිතකාමී අන්දමින් පවත්වාගෙන යාහැකි ආකාරය ගැන දැන් අවධානය යොමු කර තිබේ.

අසල්වැසි ඉන්දියාවේ අප සැවොම දන්නා IOC සමගම හෙවත් ඉන්දීය තෙල් සමාගම එවැනි පියවරකට එළැඹ ඇත.

ඔවුන් තමන්ගේ තෙල් පිරිපහදුවලට බලශක්තිය ලබාගැනීම සඳහා SMR නැත්නම් කුඩා ප්‍රමාණයේ න්‍යෂ්ටික බලාගාර යොදාගැනීමට සැරසෙන බව බ්ලූම්බර්ග් ව්‍යාපාරික වෙබ් අඩවිය අනාවරණය කරයි.

ඒ සඳහා ඉන්දියාවේ න්‍යෂ්ටික බලශක්ති නිෂ්පාදනයේ ඒකාධිකාරය හිමි නියුක්ලියර් පවර් කෝපරේෂන් ඉන්දියා සමාගම සමග සාකච්ඡා ආරම්භ කර ඇති බවද වාර්තා වෙයි.

ඒවගේම ඉන්දීය රජය දැන් මෙම කුඩා ප්‍රමාණයේ න්‍යෂ්ටික බලාගාර පෞද්ගලික අංශයේ කළමනාකාරීත්වයට ලබාදීමට තීරණය කර තිබේ.

ඒ ඉන්දියාව පරිසර හිතකාමී බලශක්ති නිෂ්පාදනයේ ප්‍රමුඛයා බවට පත්වීමේ අරමුණෙනි.

දැනට රුසියාව සහ චිනය මේ ආකාරයේ කුඩා ප්‍රමාණයේ න්‍යෂ්ටික බලාගාර නැත්නම් SMR ඉදිකිරීමේ පෙරමුණ ගෙන සිටී.

IOC නැත්නම් ඉන්දීය තෙල් සංස්ථාව මේ ආකාරයෙන් SMR න්‍යෂ්ටික බලාගාරවල සහාය ලබාගැනීමේ අරමුණක් වන්නේ ඉන්දීය බලශක්ති ක්ෂේත්‍රයට සුනිත්‍ය න්‍යෂ්ටික බලශක්තිය අන්තර්ග්‍රහණය කිරීම ය.

විශේෂයෙන් මෙගාවොට් 300 දක්වා බලශක්තියක් උත්පාදනය කළ හැකි මේ ආකාරයේ කුඩා න්‍යෂ්ටික බලාගාර අනාගතයේ තවදුරටත් ජනප්‍රිය බලශක්ති මූලාශ්‍රයක් වනු ඇති බවට දැනටමත් පුරෝකථන ඉදිරිපත් වී තිබේ.

මේ නිසා ඉන්දීය රජය SMR තාක්ෂණය ඉන්දියාව තුළ ප්‍රවර්ධනය කිරීමට ඉදිරිපත් වී සිටින බවද බ්ලුම්බර්ග් වාර්තා කරයි.

පෞද්ගලික අංශයට කුඩා න්‍යෂ්ටික බලාගාර කළමනාකරණය පැවරිය හැකි ආකාරයෙන් ප්‍රතිපත්ති වෙනස්කම් ඇති කිරීම පිළිබඳවත් ඉන්දීය රජයේ අවධානය යොමුවී තිබේ.