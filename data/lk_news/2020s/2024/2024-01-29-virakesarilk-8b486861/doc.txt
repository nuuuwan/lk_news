கைதிகளை விட மோசமான கட்டுப்பாடுகளுடன் திருச்சி முகாமில் சாந்தன்; -உடல் நிலை மோசமாக பாதிப்பு -விபரங்களை அறியமுடியாமல் தவிக்கும் குடும்பத்தவர்கள்

ராஜீவ்காந்தி கொலைவழக்கில் தண்டனை வழங்கப்பட்டு பின்னர் விடுதலையான சாந்தன் தொடர்ந்தும் திருச்சி விசேட முகாமில் தடுத்துவைக்கப்பட்டுள்ள நிலையில் அவரின் உடல்நிலை மோசமடைந்துள்ளதாக தகவல்கள் வெளியாகியுள்ளன

எனினும் அவரது உடல்நிலை குறித்து பூரணமான விபரம் எதுவும் கிடைக்கவில்லை என சாந்தனின் சகோதரர் மதிசுதா தெரிவித்தார்.

வெளியே சமூகத்தை நம்ப வைக்கப்பட்டது போல அவர்களுக்கு சுதந்திரமான எந்த விடயங்களும் இல்லை கைதிகளை விட மோசமான கட்டுப்பாடுகளுடனேயே வைக்கப்பட்டுள்ளார்கள். என அவர் தெரிவித்தார்

திருச்சி வைத்தியசாலையின் அவசர சிகிச்சைப் பிரிவுக்கு சேர்க்கப்பட்ட பின் அந்த அன்றே சென்னை ராஜீவ்காந்தி அரச மருத்துவமனையின் அவசர சிகிச்சைப் பிரிவில் சேர்க்கப்பட்டிருக்கிறார்.

முன்னர் சிறுநீரகம் மற்றும் ஈரலில் ஏற்பட்ட கோளறு எனக் கூறப்பட்டாலும் பின்னர் ஈரல் பாதிக்கப்பட்டுள்ளதாகத் தெரிவிக்கப்பட்டுள்ளது.

வழக்கறிஞர் மட்டுமே பார்ப்பதற்கு அனுமதிக்கப்பட்டுள்ள நிலையில் பூரணமான உடல்நிலை விபரம் எதுவும் கிடைக்கவில்லை. வெளியே சமூகத்தை நம்ப வைக்கப்பட்டது போல அவர்களுக்கு சுதந்திரமான எந்த விடயங்களும் இல்லை கைதிகளை விட மோசமான கட்டுப்பாடுகளுடனேயே வைக்கப்பட்டுள்ளார்கள்.

இறுதியாக எப்போது தொடர்புகொண்டீர்கள் - அவ்வேளை அவர் தனது நிலை குறித்து என்ன தெரிவித்தார்?

எமக்கும் அவருக்குமான எந்த நேரடித் தொடர்பும் இல்லை. தற்போது அவர் தொடர்பாகக் கிடைக்கும் செய்திகள் அனைத்தும் பார்வையிடச் செல்லும் வழக்கறிஞர் வழங்கும் தகவல்கள் மட்டுமேயாகும். தொலைபேசி பயன்படுத்தக் கூட அவர்களுக்கு அனுமதி இல்லை.

விடுதலையாகி ஒரு வருடத்தின் பின்னரும்  அவர் தொடர்ந்தும்  திருச்சி முகாமில் தடுத்துவைக்கப்படும் நிலை தொடர்கின்றது - இலங்கைக்கு திரும்பும் முயற்சிகள் தாமதமாவதற்கு என்ன காரணம்?

இது பொதுவாகவே அனைவரும் கேட்கும் கேள்வி மட்டுமல்ல எமக்கிருக்கும் கேள்வியும் தான். காரணம் அண்ணாவிடம் பழைய கடவுச்சீட்டு, அடையாள அட்டை, பிறப்புச் சான்றிதழ் அனைத்தும் கைவசம் உண்டு.

கடந்த தை மாதம் 8 ம் திகிதி உச்ச நீதிமன்றத்திற்கு மத்திய அரசு அளித்த விளக்கத்தில் ” இந்தியாவின் உள்துறைச் செயலகமும் இலங்கை வெளிவிவகார அமைச்சும் பயண ஆவணங்களை கையளித்தால் அவர்கள் இலங்கை செல்வதில் எந்த தடையும் இல்லை ” எனத் தெரிவிக்கப்பட்டது.

உங்கள் சகோதரர் இலங்கைக்கு வருவதற்கு உதவும் விடயத்தில் இலங்கை அரசாங்கம் எவ்வாறான மனோநிலையுடன் உள்ளது.

ஜனாதிபதிக்குரிய கடிதத்தை நேரடியாகவும் , ஆளுநர் ஊடகவும் கூட பல மாதங்களுக்கு முன்னரே அனுப்பி விட்டோம் இதுவரை அதற்கு எப்பதிலும் அளிக்கப்பட்டதில்லை. அதே போல கச்சேரியில் இருக்கும்“ வெளிவிவகாரங்களுக்கான அலுவலகத்தினூடாக வெளிவிவகார அமைச்சுக்கும் பல கடிதம் அனுப்பியாகி விட்டது எதற்கும் இதுவரை பதில் கிடைத்ததில்லை.

கடந்த ஒரு வருடமாக இருந்ததை விட கடந்த சில நாட்களாக இந்த விடயத்தில் கவனம் செலுத்த ஆரம்பித்துள்ளார்கள். அவர்கள் நினைத்தால் இது ஒரு சாதாரண விடயமாகும் காரணம் மேற்குறிப்பிட்ட அந்த இரண்டு அலுவலகங்களுக்குள்ளும் தேங்கிக் கிடக்கும் கோப்பை நகர்த்துவது மட்டுமே தற்போது தேவைப்படும் விடயமாகும். அவர்கள் கைதிகளில்லை தற்போது உச்சநீதிமன்றத்தால் விடுதலை பெற்றவர்களே என்ற விடயத்தை அவர்களுக்கு உறுதிப்படுத்தும் ஆவணங்களை தற்போது சேர்ப்பித்துக் கொண்டிருக்கின்றேன்.