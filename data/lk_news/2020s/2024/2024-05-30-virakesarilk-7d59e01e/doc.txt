ஹாட்ரிக் வெற்றிக்காக பிரதமர் நரேந்திர மோடி தியானம் செய்கிறாரா..?

கன்னியாகுமரியில் உள்ள விவேகானந்தர் பாறை மீது பிரதமர் நரேந்திர மோடி தியானம் மேற்கொள்வதற்கு தடை விதிக்க வேண்டும் என சென்னை உயர்நீதிமன்றத்தில் தமிழக காங்கிரஸ் கட்சி மனு அளித்துள்ளது.

காங்கிரஸ் கட்சியின் சட்டத்தரணிகள் பிரிவு சார்பில் சென்னை உயர்நீதிமன்ற பதிவாளரிடம் மனு அளிக்கப்பட்டிருக்கிறது. அந்த மனுவில்,'' அதிகார துஷ்பிரயோகம் செய்வதை தடுக்கவும், சுற்றுலா பயணிகளின் நலனை கருத்தில் கொண்டும், தேர்தல் ஆணையத்திற்கு உத்தரவிடும் வகையில் சென்னை உயர்நீதிமன்றம் தாமாக முன்வந்து இந்த மனுவை விசாரிக்க வேண்டும்'' என குறிப்பிடப்பட்டுள்ளது.

இறுதிக்கட்ட மக்களவைத் தேர்தலுக்கான பிரச்சாரம் இன்று வியாழக்கிழமை (30) மாலையுடன் நிறைவடைகிறது. இந்நிலையில் பிரதமர் நரேந்திர மோடி கன்னியாகுமரியில் தியானம் மேற்கொள்ளும் செயலானது மறைமுக பிரச்சாரமாக இருக்கிறது என்பதால் இதற்கு தடை விதிக்க வேண்டும் என தேர்தல் ஆணையத்திற்கு காங்கிரஸ் கட்சி நேற்று கடிதமும் எழுதி இருந்தது.

இதனிடையே புதுதில்லியிலிருந்து பிரத்யேக விமான மூலம் திருவனந்தபுரத்திற்கு வருகைத் தரும் பிரதமர் நரேந்திர மோடி அங்கிருந்து ஹெலிகொப்டரில் கன்னியாகுமரிக்கு செல்கிறார். அங்கு கடல் நடுவே அமையப் பெற்றுள்ள விவேகானந்தர் நினைவு மண்டபத்தில் ஜூன் மாதம் முதல் திகதி வரை தொடர்ந்து நாற்பத்தைந்து மணித்தியாலத்திற்கு தியானம் மேற்கொள்கிறார்.

பிரதமரின் வருகையை முன்னிட்டு கன்னியாகுமரி முழுவதும் நான்காயிரத்திற்கும் மேற்பட்ட காவலர்கள் பாதுகாப்பு பணியில் ஈடுபடுத்தப்பட்டுள்ளனர். மேலும் கன்னியாகுமரி முழுவதும் பாதுகாப்பு வளையத்திற்குள் கொண்டுவரப்பட்டு அங்கு ஐந்தடுக்கு பாதுகாப்பு மேற்கொள்ளப்படுவதாக திருநெல்வேலி  சரக காவல்துறை கண்காணிப்பாளர் பிரவேஷ் குமார் தெரிவித்திருக்கிறார்.

இதனிடையே பிரதமர் நரேந்திர மோடி மூன்றாவது முறையாக வெற்றி பெற்று ஆட்சி அதிகாரத்தை கைப்பற்றுவதற்காகத் தான் தியானத்தில் ஈடுபடுகிறார் என்றும், இதுவும் வெற்றிக்காக அவர் மேற்கொள்ளும் அரசியல் சென்டிமென்ட் என்றும் அக்கட்சியின் ஒரு பிரிவினர் மகிழ்ச்சியுடன் தெரிவித்துள்ளனர் என்பதும், 2014 ஆம் ஆண்டு மக்களவைத் தேர்தலில் பிரச்சாரம் நிறைவடைந்ததும் பிரதாப்கர் எனும் இடத்திற்கு சென்று தியானத்தில் ஈடுபட்டார் என்றும் அக்கட்சியினர் தெரிவித்திருக்கிறார்கள் என்பதும், 2019 ஆம் ஆண்டு மக்களவைத் தேர்தல் பிரச்சாரம் நிறைவடைந்ததும் இமயமலையில் உள்ள கேதார்நாத் ஆலயத்திற்கு அருகே உள்ள குகையில் அமர்ந்து பிரதமர் நரேந்திர மோடி தியானத்தில் ஈடுபட்டார் என்பதும், தற்போது 2024 ஆம் ஆண்டு மக்களவைத் தேர்தலுக்கான பிரச்சாரம் நிறைவடைந்தவுடன் கன்னியாகுமரியில் உள்ள விவேகானந்தர் நினைவிடத்தில் தொடர்ந்து நாற்பத்தைந்து மணித் தியாலங்களுக்கும் மேலாக தியானத்தில் ஈடுபடுகிறார் என்பதும் குறிப்பிடத்தக்கது.‌