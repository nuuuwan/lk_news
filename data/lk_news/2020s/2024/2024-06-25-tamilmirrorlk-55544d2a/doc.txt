விஜயதாஸவுக்கு எதிரான தடையுத்தரவு நீடிப்பு

ஸ்ரீ லங்கா சுதந்திரக் கட்சியின் தலைவராக நீதியமைச்சர் விஜயதாஸ ராஜபகஷ நியமிக்கப்பட்டமை மற்றும் ஸ்ரீ லங்கா சுதந்திரக் கட்சியின் உறுப்பினராக ஏற்றுக்கொள்வதை தடுத்து விடுக்கப்பட்டுள்ள இடைக்கால தடை, ஜூலை 9ஆம் திகதி வரையிலும் நீடிக்கப்பட்டுள்ளது.

கொழும்பு மேலதிக மாவட்ட நீதவான் சந்திம எதிரிமான, இதற்கான கட்டளையை செவ்வாய்க்கிழமை (25) பிறப்பித்தார்.

ஸ்ரீ லங்கா சுத்நதிரக் கட்சியின் பொருளாளர், இராஜாங்க அமைச்சர் லசந்த அழகியவண்ணவினால், சரத் ஏக்கநாயக்க, விஜயதாஸ ராஜபக்ஷ, பதில் செயலாளராக நியமிக்கப்பட்ட கீர்த்தி உடவத்த மற்றும்  மைத்திரிபால சிறிசேன ஆகியோருக்கு எதிராக மே. 28 ஆம் திகதி வழக்குத் தாக்கல் செய்யப்பட்டது. அப்போது விதிக்கப்பட்ட இடைக்கால தடையே நீடிக்கப்பட்டுள்ளது.

சுதந்திரக் கட்சியின் பதில் செயலாளராக கீர்த்தி உடவத்த நியமிக்கப்பட்டமை, பதில் பிர​தான செயலாளர் துமிந்த திஸாநாயக்க, மற்றும் தலைவர் நிமல் சிறிபாலடி சில்வை ஆகியோரின், கட்சி செயற்பாடுகளுக்கு இடையூறாக அமையும் என்பதால், இடைக்கால தடையுத்தரவை நீடிப்பதற்கு மாவட்ட நீதவான் கட்டளையிட்டார்.

முறைப்பாட்டாளர் லசந்த அழகியவண்ணவின் சார்பில் சட்டத்தரணி சஞ்ஜீவ களுஆராச்சி, “ விஜயதாஸவை தலைவராக நியமித்த மே. 12ஆம் திகதி நடத்தப்பட்ட நிறைவேற்று சபையின் செயற்பாடு, முழுமையாக சட்டத்துக்கு முரணானது” என மனுவில் குறிப்பிட்டுள்ளார்.