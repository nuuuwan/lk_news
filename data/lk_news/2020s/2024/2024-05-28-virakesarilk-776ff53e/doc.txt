வட்டிவீதங்களை மாற்றமின்றிப் பேணுவதற்கு மத்திய வங்கி தீர்மானம்

சமகாலத்தில் நாட்டின் பொருளாதாரத்தின் அவதானிக்கப்பட்ட சாதக நிலைமைகளின் அடிப்படையில் வைப்புக்கள் மற்றும் கடன்களுக்கான வட்டிவீதங்களை முறையே 8.5 சதவீதம், 9.5 சதவீதம் ஆகிய முன்னைய மட்டங்களிலேயே பேணுவதற்கு நாணயச்சபை தீர்மானித்திருப்பதாக இலங்கை மத்திய வங்கியின் ஆளுநர் கலாநிதி நந்தலால் வீரசிங்க அறிவித்துள்ளார்.

நாணயச்சபையின் இவ்வாண்டுக்கான மூன்றாவது மீளாய்வுக்கூட்டத்தில் மேற்கொள்ளப்பட்ட தீர்மானங்களை அறிவிக்கும் நோக்கிலா ஊடகவியலாளர் சந்திப்பு செவ்வாய்கிழமை (28)கொழும்பிலுள்ள மத்திய வங்கியின் கேட்போர்கூடத்தில் ஏற்பாடு செய்யப்பட்டிருந்தது. அதில் கலந்துகொண்டு கருத்து வெளியிடுகையிலேயே ஆளுநர் நந்தலால் வீரசிங்க மேற்கண்டவாறு தெரிவித்தார்.

அதன்படி கொழும்பு நுகர்வோர் விலைச்சுட்டெண் பிரகாரம் கணிப்பிடப்பட்ட முதன்மைப் பணவீக்கமானது கடந்த மார்ச் மாதத்தில் பதிவான 0.9 சதவீதத்துடன் ஒப்பிடுகையில் ஏப்ரலில் 1.5 சதவீதத்தினைப் பதிவுசெய்து, சொற்பளவிலான அதிகரிப்பைக் காண்பித்தது.

இருப்பினும் உணவுப்பொருட்களின் விலைகள் மற்றும் உணவல்லாப் பொருட்கள், சேவைகளின் விலைகளும், கட்டணங்களும் மாதந்த அடிப்படையில் வீழ்ச்சியடைந்தன. அதேவேளை கடந்த ஜனவரி மாதம் பெறுமதிசேர் வரித்திருத்தங்களின் விளைவாக பணவீக்கத்தில் ஏற்பட்ட சிறியளவிலான அதிகரிப்பானது மின்சாரம், எரிபொருள் மற்றும் திரவப் பெற்றோலிய எரிவாயு விலைகள் என்பவற்றில் மேற்கொள்ளப்பட்ட கீழ்நோக்கிய திருத்தத்தின் ஊடாக எதிரீடு செய்யப்பட்டுள்ளது.

இந்நிலையில் பொருட்கள், சேவைகளின் விலைச்சீராக்கங்கள் மற்றும் தளர்த்தப்பட்ட உணவு விலைகள் என்பவற்றின் காரணமாக எதிர்வரும் மாதங்களில் முதன்மைப் பணவீக்கமானது 5 சதவீதம் எனும் இலக்கிடப்பட்ட மட்டத்தை அடையும் என எதிர்பார்க்கப்படுகின்றது.

மேலும் இக்காலப்பகுதியில் சுற்றுலாத்துறையுடன் தொடர்புடைய உட்பாய்ச்சல்களால் பணிகள் துறையில் குறிப்பிடத்தக்களவிலான தேறிய உட்பாய்ச்சலொன்று பதிவானதுடன், வெளிநாட்டில் பணிபுரியும் தொழிலாளர்களின் பணவனுப்பல்கள் தொடர்ந்தும் உயர்வான மட்டத்தில் காணப்பட்டன.

இவ்வாறானதொரு பின்னணியில் அண்மையகாலங்களில் நாட்டின் பொருளாதாரத்தில் அவதானிக்கப்பட்ட சாதக நிலைமைகளைக் கருத்திற்கொண்டு கொள்கை வட்டி வீதங்களை முன்னைய மட்டங்களிலேயே பேணுவதற்கு நாணயச்சபை தீர்மானித்துள்ளது.

அதற்கமைய துணைநில் வைப்பு வசதவீதம் 8.5 சதவீதமாகவும், துணைநில் கடன்வழங்கல் வசதிவீதம் 9.5 சதவீதமாகவும், நியதி ஒதுக்கு விகிதம் 2 சதவீதமாகவும் பேணப்படும்.

இது இவ்வாறிருக்க, கடன்மறுசீரமைப்பு விவகாரத்தைப் பொறுத்தமட்டில் தனியார் கடன்வழங்குனர்களுடனான பேச்சுவார்த்தைகள் தொடர்ந்து முன்னெடுக்கப்பட்டுவருவதாகவும், தாமதமின்றி அவர்களுடனான இறுதி இணக்கப்பாட்டை எட்டமுடியும் எனவும் ஆளுநர் நந்தலால் வீரசிங்க நம்பிக்கை வெளியிட்டுள்ளார்.

அதுமாத்திரமன்றி சர்வதேச நாணய நிதியத்தின் இலங்கைக்கான விரிவாக்கப்பட்ட நிதிவசதிச்செயற்திட்டம் தொடர்பான இரண்டாம் கட்ட மீளாய்வுக்கு எதிர்வரும் ஜூன் மாதத்துக்குள் நாணய நிதியத்தின் பணிப்பாளர்சபை அனுமதியளிக்கும் எனவும் எதிர்பார்ப்பதாகவும் அவர் தெரிவித்துள்ளார்.

அத்தோடு அரசாங்கத்தினால் பாராளுமன்றத்தில் சமர்ப்பிக்கப்பட்டுள்ள பகிரங்க நிதிசார் முகாமைத்துவ சட்டமூலம் மற்றும் பொருளாதார நிலைமாற்ற சட்டமூலம் என்பன மத்திய வங்கியின் செயற்பாடுகளில் எவ்வித தாக்கத்தையும் ஏற்படுத்தாது எனவும், மாறாக அவை ஏனைய பொருளாதாரக்கட்டமைப்புக்களை நிர்வகிப்பதற்காகவே கொண்டுவரப்பட்டிருப்பதாகவும் ஆளுநர் நந்தலால் வீரசிங்க குறிப்பிட்டுள்ளார்.