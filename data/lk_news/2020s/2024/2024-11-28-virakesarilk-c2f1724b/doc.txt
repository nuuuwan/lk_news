நடிகர் ரியோ ராஜின் 'ஸ்வீட் ஹார்ட் படத்தின் முதல் தோற்ற பார்வை வெளியீடு

'நெஞ்சமுண்டு நேர்மை உண்டு ஓடு ராஜா' படத்தின் மூலம் தமிழ் ரசிகர்களுக்கு கதையின் நாயகனாக அறிமுகமாகி,  'ஜோ' படத்தின் மூலம் பிரபலமான நடிகர் ரியோ ராஜ் கதையின் நாயகனாக காதல் நாயகனாக நடித்திருக்கும் 'ஸ்வீட் ஹார்ட்' எனும் திரைப்படத்தின் முதல் தோற்றப் பார்வை வெளியிடப்பட்டிருக்கிறது.

அறிமுக இயக்குநர் ஸ்வினீத் எஸ். சுகுமார் இயக்கத்தில் உருவாகி வரும் 'ஸ்வீட் ஹார்ட்' எனும் திரைப்படத்தில் ரியோ ராஜ், கோபிகா ரமேஷ், ரஞ்சி பணிக்கர், துளசி, ரெடின் கிங்ஸ்லி, 'இன்ஸ்டாகிராம்' பிரபலம் அருணாச்சலேஸ்வரன் உள்ளிட்ட பலர் நடித்திருக்கிறார்கள்.‌

பாலாஜி சுப்பிரமணியம் ஒளிப்பதிவு செய்திருக்கும் இந்த திரைப்படத்திற்கு யுவன் சங்கர் ராஜா இசையமைத்திருக்கிறார். இளைய தலைமுறையினரை கவரும் வகையில் காதலை மையப்படுத்திய இந்த திரைப்படத்தை வை எஸ் ஆர் பிலிம்ஸ் நிறுவனம் சார்பில் யுவன் சங்கர் ராஜா தயாரித்திருக்கிறார்.

இப்படத்தின் படப்பிடிப்பு பணிகள் நிறைவடைந்து தற்போது இறுதி கட்டப் பணிகள் விறுவிறுப்பாக நடைபெற்று வருகிறது. இந்நிலையில் இப்படத்தின் முதல் தோற்ற பார்வை வெளியிடப்பட்டிருக்கிறது.

காதலர்களிடையே பிரபலமான 'உப்பு மூட்டை' பாணியில் படத்தின் முதல் தோற்றம் வடிவமைத்து வெளியிடப்பட்டிருப்பதால் இளம் தலைமுறை ரசிகர்களிடத்தில் பெரும் வரவேற்பை பெற்றிருக்கிறது.