தாக்குதலை நியாயப்படுத்துகிறார் பொன்சேகா

ஐக்கிய மக்கள் சக்தி (SJB) தலைவர் சஜித் பிரேமதாச மீது தாம் மேற்கொண்ட காரசாரமான வாய்மொழித் தாக்குதலை நியாயப்படுத்திய அக்கட்சியின் தவிசாளர் சரத் பொன்சேகா, கட்சியின் மேலிடங்கள் ஒருதலைப்பட்சமான முடிவுகளை எடுக்கின்றன எனவே கட்சியின் குறைகளை பகிரங்கமாக தெரிவிப்பதைத் தவிர வேறு வழியில்லை என தெரிவித்துள்ளார்.

SJB தலைவர் சஜித் பிரேமதாச வாரயிறுதியில் தெரிவித்த கருத்துக்களுக்குப் பதிலளித்த அவர், கட்சித் தலைமையை விமர்சிப்பவர்களுக்கு எதிராக ஒழுக்காற்று நடவடிக்கை எடுக்கப்படும் என்றும் திரு.பிரேமதாச தெரிவித்த கருத்தை சுட்டிக்காட்டிய பொன்சேகா அவற்றிற்கு பதிலளித்தார்.

“ஒருமைப்பாட்டுடன் முடிவுகள் எடுக்கப்படும்போதும், கட்சிக்குள் விவாதம் மற்றும் பேச்சு வார்த்தைக்கான வாய்ப்பு கிடைக்காதபோதும், இந்தக் குறைகளை பொதுமக்களிடம் தெரிவிப்பதுதான் எஞ்சியிருக்கும் ஒரே வழி. கட்சியின் பலம் அதன் உறுப்பினர்களும் நலன் விரும்பிகளும்தான் என்பதை நாம் எப்போதும் நினைவில் கொள்ள வேண்டும், தேர்ந்தெடுக்கப்பட்ட சிலர் மட்டும் அல்ல,” என பீல்ட் மார்ஷல் பொன்சேகா தனது சமீபத்திய பதிவில் தெரிவித்துள்ளார்.

“எஸ்.ஜே.பி என்பது பலர் கடுமையாக உழைத்து கட்டமைத்த கட்சி. சுத்த உழைப்பு, அர்ப்பணிப்பு ஆகியவற்றின் மூலம் SJB உருவாக்கப்பட்டது. கட்சியின் அடித்தளம் கொள்கைகள் மற்றும் விழுமியங்களை அடிப்படையாகக் கொண்டது, இந்த விழுமியங்களை நாம் கடைப்பிடித்தால் மட்டுமே கட்சியை மேலும் வலுப்படுத்த முடியும், ”என்று அவர் கூறினார்.

“அரசியல் கட்சிகள் நீண்ட காலமாக மக்களின் அபிலாஷைகளுக்கு துரோகம் செய்யும் வகையில் கூட்டணி அமைத்து அற்ப அரசியலை நடத்தி வருகின்றன. இது சுதந்திரம் அடைந்து 76 ஆண்டுகளுக்குப் பிறகு திவாலான நாடாக மாறியுள்ளது. இலங்கை இந்த நடைமுறையிலிருந்து விலகி வெளிப்படைத்தன்மை, பொறுப்புக்கூறல் , ஆளுகை மற்றும் தலைமைத்துவத்தை உள்ளடக்கிய விழுமியங்களையும் கொள்கைகளையும் ஏற்றுக்கொள்ள வேண்டும் என்பது எனது உறுதியான நம்பிக்கை. அடையாள அரசியலில் இருந்து கொள்கைகளின் அரசியலுக்கு நாம் செல்ல வேண்டிய நேரம் இது.

தேர்தல் வெற்றியை அடைய, கூட்டணிகள் அமைக்கப்பட வேண்டும் என்பது உண்மைதான், ஆனால் இந்தக் கூட்டணிகள் மக்களின் விருப்பத்தையும் அபிலாஷைகளையும் பிரதிபலிக்க வேண்டும் என்பதையும் கவனத்தில் கொள்ள வேண்டும். மக்களால் நிராகரிக்கப்பட்டவர்களுடன் கூட்டணி அமைத்தால், அது கட்சிக்கு கேடு விளைவிக்கும் செயலாகும், கூட்டாக வளர்ச்சி பெறவே நாம் போராடினோம்,'' என்றார்.

"மக்களை ஒன்றிணைக்க நாங்கள் வேலை செய்ய வேண்டும், இருப்பினும், மிக முக்கியமான விஷயம் என்னவென்றால், சரியான நபர்களை ஒன்றிணைக்க நாங்கள் முயற்சி செய்கிறோம்.

எஸ்.ஜே.பியின் சில பாராளுமன்ற உறுப்பினர்கள் பொன்சேகாவுடன் அணிதிரள்வதையும் மற்றும் சிலர் அவரின் செயல்களை விமர்சிப்பதையும் எமது சகோதர ஊடகமான டெய்லி மிரர் நம்பத்தகுந்த வகையில் அறிந்துள்ளது. கட்சியின் பொதுச் செயலாளர் ரஞ்சித் மத்தும பண்டார அவரை விமர்சனம் செய்துள்ளமையும் குறிப்பிடத்தக்கது.