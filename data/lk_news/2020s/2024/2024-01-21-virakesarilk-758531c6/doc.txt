ரணிலுக்கான ஆதரவை அதிகரிக்கும் நோக்கம் : ஜனாதிபதி தேர்தலில் பொதுஜன பெரமுன வேட்பாளரை நிறுத்தாது - சண்டே டைம்ஸ்

ஜனாதிபதி தேர்தலில் வேட்பாளரை  நிறுத்துவதில்லை என ஸ்ரீலங்கா பொதுஜன பெரமுன தீர்மானித்துள்ளது என தெரிவித்துள்ள சண்டே டைம்ஸ் ரணில் விக்கிரமசிங்கவின் வாக்கு வங்கியை அதிகரிப்பதே இதன் நோக்கம் எனவும் தெரிவித்துள்ளது.

ஜனாதிபதி வேட்பாளர் தொடர்பில் ஸ்ரீலங்கா பொதுஜனபெரமுனவின் நிலைப்பாட்டில் குறிப்பிடத்தக்க மாற்றங்கள் ஏற்பட்டுள்ளதாக தெரியவருகின்றது.

கட்சியின் பொதுச்செயலாளர் சாகரகாரியவசம் செய்தியாளர் மாநாட்டில் தெரிவித்த விடயங்களிற்கு அப்பால் கட்சியின் தலைவர் மகிந்த ராஜபக்ச புதிய நிலைப்பாட்டை வெளியிட்டுள்ளார்.நாங்கள் இன்னமும் ஜனாதிபதி தேர்தல் வேட்பாளர்  குறித்து தீர்மானிக்கவில்லை என அவர் தெரிவித்துள்ளார்.

ஸ்ரீலங்கா பொதுஜனபெரமுன தனது வேட்பாளரை நிறுத்தவேண்டுமா என்பதை இன்னமும் தீர்மானிக்கவில்லை என அவர் முக்கியமாக தெரிவித்துள்ளார்.

முதலாவதாக தம்மிக பெரேரா உட்பட நான்கு வேட்பாளர்கள் குறித்து கட்சியின் பொதுச்செயலாளர் தெரிவித்த கருத்துக்கள் தற்போது செல்லுபடியற்றவையாகிவிட்டன என்பதை மகிந்த ராஜபக்ச தெரிவித்துள்ளார்.

இன்னமும் தெளிவாக தெரிவிப்பதென்றால் கட்சியின் உத்தியோகபூர்வ நிலைப்பாடு என செய்தியாளர் மாநாட்டில் தெரிவிக்கப்பட்ட விடயங்கள் மாற்றத்திற்குள்ளாகியுள்ளன.

ஸ்ரீலங்கா பொதுஜனபெரமுனவின் பொதுச்செயலாளர் சாகரகாரியவசத்தின் நிலைப்பாட்டிற்கு மாறாக மகிந்த ராஜபக்ச கருத்து தெரிவித்துள்ளார் என தெரிவிப்பது பிழையில்லை.

இந்த மாற்றம் ஏன் ஏற்பட்டது?குறிப்பாக ஜனாதிபதி தேர்தலிற்கு முன்னதாக இந்த மாற்றம் எவ்வாறு நிகழ்ந்தது?

ஸ்ரீலங்கா பொதுஜனபெரமுனவின் நிலைப்பாட்டில் மாற்றங்கள் ஏற்பட்டுள்ளதாக விடயங்கள்குறித்து நன்கு அறிந்த இரண்டு தரப்புகள் தெரிவித்துள்ளன.

தற்போதைய நிலைப்பாடு என்னவென்றால் கட்சி ஜனாதிபதி தேர்தலில் வேட்பாளரை நிறுத்தாது என்பதே என விடயமறிந்த வட்டாரங்கள் தெரிவித்தன.

இதன் காரணமாக ஸ்ரீலங்கா பொதுஜனபெரமுனவிற்கு எதிர்பாராத நன்மையொன்றும் கிட்டலாம் கட்சியிலிருந்து சிலர் வெளியேறியுள்ள நிலையில் ஏனையவர்களை தொடர்ந்தும் தக்கவைக்கலாம்.

மேலும் கட்சியின் நாடாளுமன்ற உறுப்பினர்கள் நிமல் லான்சா தலைமையிலான புதிய கூட்டணியில் இணைவதை இது தடுக்கும்.

இவ்வாறான சூழ்நிலையில் ஏன் ஸ்ரீலங்கா பொதுஜனபெரமுனவினால் ரணில்விக்கிரமசிங்க என்ற வேட்பாளருக்கு வெளிப்படையாக ஆதரவை தெரிவிக்க முடியாது?

கட்சி பிளவுபடலாம் என்ற அச்சமே இதற்கு காரணம் ஸ்ரீலங்கா பொதுஜனபெரமுனவை எதிர்க்கும் மற்றுமொரு கட்சிக்கு ஆதரவளிப்பதை வெறுக்கும் பல உறுப்பினர்களும் ஆதரவாளர்களும் உள்ளனர் என விடயமறிந்த வட்டாரங்கள் தெரிவித்தன.

எனினும் ஸ்ரீலங்கா பொதுஜனபெரமுனவின் சிரேஸ்ட தலைவர்கள்  தேர்தல் பிரச்சாரத்தின் இறுதி கட்டத்திலாவது இணைந்துகொள்வார்களா என்ற கேள்விக்கு விடைகிடைக்கவில்லை.