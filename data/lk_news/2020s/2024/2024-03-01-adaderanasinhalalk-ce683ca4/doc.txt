ඉන්දියානු සාගරය ගැන ජනපතිගෙන් විශේෂ ප්‍රකාශයක්

ඉන්දියන් සාගරය තුළ මෙරට ආර්ථික වැඩසටහන්වලට හානි වීමට ඉඩ නොදෙන බව ජනාධිපති රනිල් වික්‍රමසිංහ මහතා පවසයි.

ජනාධිපතිවරයා මේ බව ප්‍රකාශ කළේ, ශ්‍රී ලංකා නාවික හමුදාවේ විශේෂ යාත්‍රා බලඝණය සඳහා ජනාධිපති වර්ණ ප්‍රදානය වෙනුවෙන් ත්‍රිකුණාමලය නාවික හමුදා කඳවුරේ දී අද (01) පෙරවරුවේ පැවති වර්ණ ප්‍රදානෝත්සවය අමතමිනි.

ශ්‍රී ලංකා සාගර කලාපය මෙන්ම ඉන්දියානු සාගර කලාපය ද ආරක්ෂා කිරීමේ වගකීම නාවික හමුදාවට පැවරෙන බව ජනාධිපතිවරයා සඳහන් කරයි.

රතු මුහුදේ ආරක්ෂාව වෙනුවෙන් දායක වී මෙරට වරායන්හි ආර්ථික වටිනාකම් ආරක්ෂා කර ගැනීමට කටයුතු කළ යුතු බව ද ජනාධිපතිවරයා අවධාරණය කළේ ය.

1967 ඊශ්‍රායල – අරාබි යුද්ධයේ දී සුවස් ඇළ වසා දැමීම හේතුවෙන් වසර 10ක් කොළඹ වරායේ මෙහෙයුම් නැවතුණු ආකාරය ද සිහිපත් කළ ජනාධිපතිවරයා, මෙරට වරායන්හි ආර්ථික වටිනාකම් ආරක්ෂා කර ගැනීම සඳහා සුවස් ඇළ සහ රතු මුහුදේ ආරක්ෂාව වෙනුවෙන් කටයුතු කිරීමේ අවශ්‍යතාව ද පෙන්වා දී තිබේ.