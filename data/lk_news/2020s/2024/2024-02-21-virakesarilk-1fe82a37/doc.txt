ஐ.நா. அபிவிருத்தி நிதியத்தின் அனுசரணையில் இடம்பெறும் ஊடக செயலமர்வுக்கு தமிழ் ஊடகங்களுக்கும் அழைப்பு விடுக்கப்படும் - பந்துல குணவர்தன

ஐக்கிய நாடுகள் அபிவிருத்தி நிதியத்தின் அனுசரணையில் ஊடகவியலாளர்களுக்கு நடத்தப்படும்  ஊடக தெளிவுபடுத்தல் செயலமர்வுகளுக்கு தமிழ், முஸ்லிம் ஊடகவியலாளர்களுக்கும் அழைப்பு விடுக்க நடவடிக்கை எடுக்கப்படும் என ஊடகத்துறை,போக்குவரத்து மற்றும் நெடுஞ்சாலைகள் அமைச்சர் பந்துல குணவர்தன தெரிவித்தார்.

பாராளுமன்றத்தில் செவ்வாய்க்கிழமை (20) எதிர்க்கட்சி உறுப்பினர் வே. இராதாகிருஷ்ணன் எம்.பி எழுப்பிய கேள்வி ஒன்றுக்கு பதிலளிக்கையிலேயே இவ்வாறு தெரிவித்தார்.

இராதாகிருஷ்ணன் எம்.பி. குறிப்பிடுகையில், இலங்கையில் அனைத்து பிரதேசங்களிலும் ஊடகவியலாளர்களை தெளிவுபடுத்தும் செயலமர்வு நடத்தப்பட்டு வருகிறது. ஆனால் இந்த செயலமர்வுகளுக்கு தமிழ் ஊடகங்களுக்கு அழைப்பு விடுக்கப்படுவதில்லை. குறிப்பாக நுவரெலியா மாவட்டத்தில் 21ஆம் திகதி நடத்த இருக்கும் ஊடக செயலமர்வுக்கு தமிழ் ஊடகங்களுக்கு அழைப்பு இல்லை. போதுமான நிதி இல்லாமையே அதற்கு காரணம் எனவும் தமிழ் ஊடகங்களுக்கு வேறு தினத்தில் தனியாக நடத்தப்படும் என தெரிவிக்கப்பட்டிருக்கிறது. இவ்வாறு பிரித்து செயற்படுவது கூடாது. அதனால் தற்போது இடம்பெறும் செயலமர்வுகளுக்கு தமிழ் ஊடகங்களுக்கும் அழைப்பு விடுக்க வேண்டும் என்றார்.

ஐக்கிய நாடுகள் அபிவிருத்தி நிதியத்தின் நிதி பங்களிப்புடன் ஊடகவியலாளர்களை தெளிவூட்டும் இந்த வேலைத் திட்டம் நடத்தப்பட்டு வருகிறது. இந்த வேலைத் திட்டத்திற்கு தேவையான நிலையங்களை பெற்றுக் கொள்ளல், வளங்களுக்கான பங்களிப்பு செலவு உள்ளிட்ட அனைத்து நடவடிக்கைகளையும் மேற்படி நிதியமே முன்னெடுத்து வருகிறது.

கடந்த வருடத்தில் மேற்படி வேலைத் திட்டத்திற்காக வழங்கப்பட்டிருந்த நிதி தற்போது முடிவடைந்துள்ள நிலையில் இந்த வருடத்திற்கான நிதி  மேற்படி நிதியத்திடம் கோரப்பட்டுள்ளது. அந்த நிதி கிடைத்ததும்  அதற்கு தமிழ், முஸ்லிம் பிரதேசங்களிலும் இந்த ஊடக செயலமர்வை நடத்த நடவடிக்கை எடுப்போம். அத்துடன் தற்போது இடம்பெறுகின்ற ஊடக செயலமர்வுகளுக்கு தமிழ், முஸ்லிம் ஊடகவியலாளர்களுக்கும் அழைப்பு விடுக்குமாறு உத்தரவிடுகிறேன் என்றார்.