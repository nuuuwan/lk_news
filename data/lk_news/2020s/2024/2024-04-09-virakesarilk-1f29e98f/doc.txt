19இன் கீழ் மகளிர் 50 ஓவர் மும்முனை கிரிக்கெட் : இங்கிலாந்தை 108 ஓட்டங்களால் வெற்றிகொண்டது இலங்கை

காலி சர்வதேச விளையாட்டரங்கில் செவ்வாய்க்கிழமை (09) நடைபெற்ற 19 வயதுக்குட்பட்ட மகளிர் ஒருநாள் மும்முனை கிரிக்கெட் தொடரின் கடைசிப் போட்டியில்  இங்கிலாந்தை   108 ஓட்டங்களால் மிக இலகுவாக இலங்கை வெற்றிகொண்டது.

ரஷ்மிக்கா செவ்வந்தி குவித்த அரைச் சதம், சமோதி முனசிங்கவின் 5 விக்கெட் குவியல், தெவ்மி விஜேரத்னவின் சகலதுறை ஆட்டம் என்பன 19 வயதுக்குட்பட்ட இலங்கை மகளிர் அணியின் வெற்றியில் பிரதான பங்காற்றின.

இப் போட்டியில் முதலில் துடுப்பெடுத்தாடிய இலங்கை யுவதிகள் அணி 48.4 ஓவர்களில் சகல விக்கெட்களையும் இழந்து 226 ஓட்டங்களைப் பெற்றது.

சஞ்சனா காவிந்தி, சுமுது நிசன்சலா  ஆகிய இருவரும்   முதலாவது விக்கெட்டில் 68 ஓட்டங்களைப் பகிர்ந்து சிறந்த ஆரம்பத்தை இட்டுக்கொடுத்தனர்.

அவர்கள் இருவரும் தலா 27 ஓட்டங்களுடனும் விமோக்ஷா பாலசூரிய ஒரு ஓட்டத்துட னும்   2 ஓட்டங்கள் வித்தியாசத்தில் அடுத்தடுத்து ஆட்டம் இழந்தனர்.

தொடர்ந்து அணித் தலைவி மனுதி நாணயக்கார, தெவ்னி விஜேரத்ன ஆகிய இருவரும் 4ஆவது விக்கெட்டில் 54 ஓட்டங்களைப் பகிர்ந்து அணிக்கு உற்சாகத்தைக் கொடுத்தனர்.

மத்திய வரிசையில் ரஷ்மிகா செவ்வந்தி மிகத் திறமையாகத் துடுப்பெடுத்தாடி 59 ஓட்டங்களைப் பெற்றதுடன் 17 ஓட்டங்களைப் பெற்ற ரஷ்மி நேத்ராஞ்சலையுடன் 6ஆவது விக்கெட்டில் 40 ஓட்டங்களைப் பகிர்ந்தார்.

பந்துவீச்சில் சரிஸ் பாவ்லி 16 ஓட்டங்களுக்கு 2 விக்கெட்களையும் அமுருதா சுரேன்குமார் 21 ஓட்டங்களுக்கு 2 விக்கெட்களையும் சொபி ஸ்மேல் 34 ஓட்டங்களுக்கு 2 விக்கெட்களையும் கைப்பற்றினர்.

227 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய 19 வயதுக்குட்பட்ட இங்கிலாந்து மகளிர் அணி 23.3 ஓவர்களில் சகல விக்கெட்களையும் இழந்து 118 ஓட்டங்களை மாத்திரம் பெற்று தோல்வி அடைந்தது.

அணித் தலைவி ஜோடி க்றூகொக், டாவினா பெரின் ஆகிய இருவரும் 27 பந்துகளில் 37 ஓட்டங்களைப் பகிர்ந்து சிறந்த ஆரம்பத்தை இட்டுக்கொடுத்தனர். ஆனால், பெரின் 8 ஓட்டங்களை மட்டுமே பெற்றார்.

தொடர்ந்து அபி நோக்ரோவ், அமு என்றழைக்கப்படும் அமுருதா சுரேன்குமார் ஆகிய இருவரும் 11ஆவது ஓவரில் மொத்த எண்ணிக்கையை 65 ஓட்டங்களாக உயர்த்தினர்.

திறமையாகத் துடுப்பெடுத்தாடிக் கொண்டிருந்த அமுருதா சுரேன்குமார் இரண்டு மனதுடன் ஒரு ஓட்டத்தைப் பெற முயற்சித்து 25 ஓட்டங்களைப் பெற்று ரன் அவுட் ஆனார்.

அவர் அந்த ஓட்டத்தை மெதுவாக ஆரம்பித்து இடையில் வேகத்தை அதிகரித்தபோதிலும் ஒரு அடி வித்தியாசத்தில் ரன் அவுட் ஆனார்.

1990இல் நடைபெற்ற வடக்கின் கிரிக்கெட் சமரில் யாழ். பரி. யோவான் கல்லூரி அணி சார்பாக சாதனைமிகு 145 ஓட்டங்களைக் குவித்த சுரேன்குமார் என்பவரின் புதல்வியே அமுருதா ஆவார்.

க்றூகொக், அமுருதா ஆகியோரை விட அபி நோக்ரோவ் (14), மேரி டெய்லர் (10), அலெக்ஸா ஸ்டோன்ஹவுஸ் (10 ஆ.இ.) ஆகியோரே இரட்டை இலக்க எண்ணிக்கைகளைப் பெற்றனர்.

பந்துவீச்சில் சமோதி முனசிங்க 42 ஓட்டங்களுக்கு 5 விக்கெட்களையும் தெவ்மி விஜேரட்ன 43 ஓட்டங்களுக்கு 4 விக்கெட்களையம் கைப்பற்றினர்.

இந்த சுற்றுப் போட்டியில் பங்குபற்றிய 19 வயதுக்குட்பட்ட அவுஸ்திரேலிய மகளிர் அணி, இலங்கையையும் இங்கிலாந்தையும் வெற்றிகொண்டதன் மூலம் சம்பியன் கிண்ணத்தை சுவீகரித்தது.