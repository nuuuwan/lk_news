ගොඩගම, හෝමාගම, පන්නිපිටිය ඇතුළු ප්‍රදේශවල ජල සැපයුම ගැන දැනුම්දීමක්

මෝටර් රථයක් ගැටීම හේතුවෙන් පුපුරා ගිය ජල නලය අද (17) පස්වරුව වනවිට සම්පූර්ණයෙන් යථාතත්ත්වයට පත්කිරීමට බලාපොරොත්තු වන බව ලබුගම, කලටුවාව ජලාශයේ මෙහෙයුම් කළමනාකරු පියල් රාජපක්ෂ මහතා පවසයි.

මෙම අනතුර හේතුවෙන් කලටුවාව ජලාශයේ සිට ජලය රැගෙන එන නලයක් පුපුරා ගිය අතර ඒ හේතුවෙන් ප්‍රදේශ කිහිපයකට යළි දැනුම් දෙනතුරු ජල සැපයුම අත්හිටුවනු ලැබීය.

ඒ අනුව ගොඩගම, හෝමාගම, පන්නිපිටිය, රුක්මල්ගම, පැලැන්වත්ත සහ මත්තේගොඩ යන ප්‍රදේශ වල ලක්ෂයකට අධික නිවාස ඒකක සඳහා මෙලෙස ජල සැපයුමට බාධා එල්ල විය.

හයිලෙවල් මාර්ගයේ ගොඩගම මංසන්ධිය ආසන්න  ප්‍රදේශයක දී මෝටර් රථයක් එම ජල නලයේ වැදී අනතුරට ලක් වීම හේතුවෙන් මෙම තත්ත්වය උද්ගත වි තිබේ.

අද (17) අලුයම සිට අදාළ අනතුර සිදුවු ස්ථානයේ ජල නලයෙන් විශාල ජල කඳක් ඉහළට විසිරුණු අතර ජල පහරේ වේගය හේතුවෙන් එම ස්ථානය අසල තිබූ විදුලි කණුවක් ද මාර්ගයට කඩා වැටී තිබුණි.