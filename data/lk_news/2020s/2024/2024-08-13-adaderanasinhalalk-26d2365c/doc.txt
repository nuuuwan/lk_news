STARLINK සේවා සැපයීමට බලපත්‍රය නිකුත් කෙරේ

ශ්‍රී ලංකා තුළ චන්ද්‍රිකා තාක්ෂණය ඔස්සේ බ්‍රෝඩ්බෑන්ඩ් සේවා සැපයීම සඳහා STARLINK ලංකා පෞද්ගලික සමාගමට අදාළ බලපත්‍රය නිකුත් කර තිබේ.

ශ්‍රී ලංකා විදුලි සංදේශ නියාමන කොමිසම පැවසුවේ, එම සමාගමට විදුලි සංදේශ සේවා සැපයීමේ බලපත්‍රය අගෝස්තු 12﻿ වනදා සිට ක්‍රියාත්මක වන පරිදි නිකුත් කළ බවය.

පසුගිය ජූලි මාසයේදී නව විදුලිසංදේශ පනත් කෙටුම්පතක් පාර්ලිමේන්තුවේදී සම්මත කරගත් අතර එමගින් එතෙක් පැවති පනත වසර 28කට පසුව සංශෝධනය කෙරිණි.

ඒ අනුව 2024 ජූලි 09 වනදා ශ්‍රී ලංකා විදුලිසංදේශ (සංශෝධිත) පනත් කෙටුම්පත සංශෝධන සහිතව සම්මත විය.

ලෝක ව්‍යාප්ත Starlink ජාලය සමග ශ්‍රී ලංකාව සම්බන්ධවීමට සැලසුම් කර ඇත්තේ මෙරට කොළඹින් පිට ප්‍රදේශවල අන්තර්ජාල ගැටලු විසඳීම බව සඳහන් ය.

Starlink සඳහා පසුගිය ජූනි මාසයේදී මූලික අනුමැතිය ලබාදීමට මෙරට බලධාරීන් කටයුතු කළේය.

මේ වනවිට Starlink සඳහා ලොව මිලියන 2ක පමණ ක්‍රියාකාරී ග්‍රාහකයින් ප්‍රමාණයක් සිටින අතර එය රටවල් 60කට වැඩි ප්‍රමාණයක ක්‍රියාත්මක ය.