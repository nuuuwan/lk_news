கடன் மறுசீரமைப்பில் அரசாங்கம் இரட்டை  நிலைப்பாட்டை பின்பற்றுகிறது -  எதிர்க்கட்சித் தலைவர் சஜித் குற்றச்சாட்டு

வெளிப்படைத்தன்மையுடனும் சமநிலையுடனும் அழுத்தங்களைப் பகிர்ந்துகொள்வதாக ஜனாதிபதி கூறினாலும், அரசாங்கம் இரட்டைக் கொள்கையையே கடைப்பிடித்துள்ளது என எதிர்க்கட்சித் தலைவர் சஜித் பிரேமதாச தெரிவித்தார்.

ஜனாதிபதி ரணில் விக்கிரமசிங்க செவ்வாய்க்கிழமை (02) பாராளுமன்றத்தில் ஆற்றிய உரைக்கு பதிலளிக்கும் போதே எதிர்க்கட்சித் தலைவர் சஜித் பிரேமதாச மேற்கண்டவாறு தெரிவித்தார்.

வெளிப்படைத்தன்மையுடனும் சமநிலையுடனும் அழுத்தங்களைப் பகிர்ந்துகொள்வதாக ஜனாதிபதி கூறினாலும், அரசாங்கம் இரட்டைக் கொள்கையையே கடைப்பிடித்துள்ளது.

சர்வதேச பிணைமுறி தாரர்கள் தொடர்பில் ஒரு கொள்கையும், இந்நாட்டு மக்களுக்கு வேறு கொள்கையும் நடைமுறைப்படுத்தப்பட்டுள்ளது.

கானா, ஜமைக்கா, ஈக்வடார் போன்ற நாடுகள், நாட்டுக்கும் மக்களுக்கும் நன்மை பயக்கும் வகையில் இணக்கப்பாடுகளை செய்து கொண்டாலும், எமது நாட்டு ஜனாதிபதியாலும், அரசாங்கத்தினாலும் அவ்வாறான இணக்கப்பாட்டை எட்ட முடியவில்லை.

ஒரு கட்டத்தில் ஏனைய நாடுகளுடன் ஒப்பிடும் போது இலங்கை கடன் மறுசீரமைப்பை மிக விரைவாக செய்து முடித்துள்ளதாக கூறியிருந்தார்.

அது பொய். கானா, அர்ஜென்டினா, ஈக்வடார், மங்கோலியா, பெலிஸ் (Belize) மற்றும் பார்படாஸ் போன்ற நாடுகள் கடன் மறுசீரமைப்பு செயல்முறைகளை, நமது நாட்டிற்கு முன்னதாக குறுகிய காலத்திற்குள் நடைமுறைப்படுத்தியுள்ளன.

கானா ஜனவரி 2023 இல் கடன் மறுசீரமைப்பு செயல்முறையை ஆரம்பித்தது. அவர்களது பிணைமுறி பத்திரங்கள் 13 பில்லியன் அமெரிக்க டொலர்களை கொண்டிருந்தாலும், ஜூன் 2024 க்குள், பிணைமுறி பத்திர தாரர்களுடன் இணக்கப்படாட்டை எட்டியுள்ளனர்.

இதனால் தங்கள் கடனிலும் வட்டியிலும் 37% தள்ளுபடியை அவர்களால் செய்ய முடிந்தது. அர்ஜென்டினாவும் டிசம்பர் 2019 இல் கடன் மறுசீரமைப்புப் பேச்சுவார்த்தைகளை ஆரம்பித்து, தமது கடனில் 36%  தள்ளுபடியைச் செய்து கொண்டுள்ளது.

ஈக்வடார் அதன் கடன் மறுசீரமைப்புச் செயல்முறையின் கீழ் 42.2% கடன் தள்ளுபடியைச் செய்து கொண்டது. இது தொடர்பில், நாட்டின் புள்ளிவிபரத் தரவுகளை நாம் சமர்ப்பிக்குமாறு கோரிய போதிலும் அவை இன்னும் கிடைக்கப்பெறவில்லை.

பாராளுமன்றக் கட்சித் தலைவர்கள் கூட்டம் திடீரெனக் கூட்டப்பட்டு, விவாதம் கூடத் திட்டமிடப்பட்டு, முழுமையான உடன்பாடு எட்டப்படாததால் திடீரென அது இரத்துச் செய்யப்பட்டது.

கடனைக் குறைப்பதில் கானா, ஈக்வடார் போன்ற நாடுகள் எந்த அளவுக்குச் சென்றதோ, அதே அளவுக்கு எமது நாடும் சென்றிருக்கிறதா என்பதை அறிய விரும்புகிறோம் என எதிர்க்கட்சித் தலைவர் இங்கு கேள்வி எழுப்பினார்.