'பி டி சார் எமக்கு மன நிறைவை அளித்தது'' -  ஹிப் ஹொப் தமிழா ஆதி

''பி டி சார் படத்தின் வெற்றியை விட, இந்த திரைப்படம் எமக்கு மனதளவில் மிகப்பெரிய திருப்தியையும், மன நிறைவையும் அளித்துள்ளது'' என இப்படத்தின் நாயகனும், இசையமைப்பாளருமான ஹிப் ஹொப் தமிழா ஆதி தெரிவித்திருக்கிறார்.

இயக்குநர் கார்த்திக் வேணுகோபாலன் இயக்கத்தில் உருவாகி கடந்த மாதம் 24 ஆம் திகதியன்று உலகம் முழுவதும் பட மாளிகையில் வெளியான திரைப்படம் 'பி டி சார்'. இதில் ஹிப் ஹொப் தமிழா ஆதி, கஷ்மிரா பர்தேசி, பிரபு, கே. பாக்யராஜ், பாண்டியராஜன், தியாகராஜன், ‌இளவரசு, அனிகா சுரேந்திரன், தேவதர்ஷினி, பட்டிமன்றம் ராஜா உள்ளிட்ட பலர் நடித்திருந்தனர். பாடசாலை வளாகத்தில் மாணவிகளுக்கு நிகழ்த்தப்படும் பாலியல் சுரண்டலை மையப்படுத்தியும்,  இதற்கு உரிய விழிப்புணர்வை ஏற்படுத்தும் வகையிலும் இந்தத் திரைப்படம் தயாராகி இருந்தது.‌ இந்தத் திரைப்படம் வணிக ரீதியாகவும், விமர்சன ரீதியாகவும் வெற்றியை பெற்றிருக்கிறது. படமாளிகையில் வெளியான பன்னிரண்டு நாட்களில் இந்திய மதிப்பில் பன்னிரண்டு கோடி ரூபாயை இந்த திரைப்படம் வசூலித்திருப்பதாக திரையுலக வணிகர்கள் தெரிவித்திருக்கிறார்கள்.

இதனைத் தொடர்ந்து 'பி டி சார்' படத்தின் வெற்றி விழா சென்னையில் கொண்டாடப்பட்டது. இதன் போது படக்குழுவினர் பங்கு பற்றி ஊடகவியலாளர்கள் முன்னிலையில் கேக் வெட்டி மகிழ்ச்சியை பகிர்ந்து கொண்டனர்.

இந்நிகழ்வில் படத்தின் நாயகனான ஹிப் ஹொப் தமிழா ஆதி பேசுகையில், '' இந்தத் திரைப்படத்தை வெற்றி பெற உதவிய ஊடகத்தினருக்கும், ரசிகர்களுக்கும் எம்முடைய நன்றிகளை தெரிவித்துக் கொள்கிறேன். கல்வியாளராக பணியாற்றிக் கொண்டே இந்த திரைப்படத்தை துணிச்சலுடன் தயாரித்ததற்காக டொக்டர் ஐசரி. கே கணேஷிற்கு நன்றி தெரிவித்துக் கொள்கிறேன். படத்தில் நட்சத்திர பட்டாளங்கள் நடித்திருந்தாலும் சிக்கனமாக படத்தை இயக்கியதற்காக இயக்குநருக்கு என்னுடைய பாராட்டுகளை தெரிவித்துக் கொள்கிறேன். இந்த திரைப்படத்தின் வெற்றியை விட, எமக்கு மனதளவில் மிகப்பெரிய திருப்தியையும், மன நிறைவையும் பி டி சார் அளித்துள்ளது.  தொடர்ந்து இயக்குநருடனும், தயாரிப்பு நிறுவனத்துடனும் பணியாற்ற விரும்புகிறேன்'' என்றார்.