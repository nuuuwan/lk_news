தனிப்பட்ட பகைமைக்காகவே ரவி, சானி மீது உதய கம்மன்பில குற்றச்சாட்டு - ரஞ்சன் ராமநாயக்க

பொதுமக்கள் பாதுகாப்பு அமைச்சின் செயலாளர் ரவி செனவிரத்ன மற்றும் குற்றப்புலனாய்வு திணைக்களத்தின் முன்னாள் பணிப்பாளர் சானி அபேசேகர மீதான தனிப்பட்ட பகைமையை தீர்த்துக் கொள்வதற்காகவே உதய கம்மன்பில புதிய நாடகத்தை அரங்கேற்றியுள்ளார். முஸ்லிம் மற்றும் தமிழர்கள் மீது  இனவாதத்தை கட்டவிழ்த்து விட்டு இனவாத முரண்பாடுகளை தோற்றுவித்த உதய கம்மன்பிலவின் கடந்த காலத்தை மக்கள் ஆராய வேண்டும் என கம்பஹா மாவட்ட வேட்பாளர் ரஞ்சன் ராமநாயக்க தெரிவித்தார்.

கொழும்பில் நேற்று வியாழக்கிழமை (24) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

உயிர்த்த ஞாயிறு குண்டுத்தாக்குதல்கள் சம்பவம்  மற்றும் முஸ்லிம் மற்றும் தமிழ் சமூகத்தினருக்கு எதிராக, இனவாதத்தை முன்னிலைப்படுத்தி 2019 ஆம் ஆண்டு ஆட்சிமாற்றத்தை ஏற்படுத்தியவர்களில் முன்னிலையில், இருந்த உதய கம்மன்பில ஐந்து ஆண்டுகளுக்கு பின்னர் உயிர்த்த ஞாயிறு குண்டுத்தாக்குதல்கள் சம்பவம் பற்றி பேசுகிறார்.

குற்றச்சாட்டுக்களை முன்வைக்கும் உதய கம்மன்பிலவின் கடந்த கால செயற்பாடுகள் குறித்து நாட்டு மக்கள் ஆராய வேண்டும். முஸ்லிம் மற்றும் தமிழர்களுக்கு எதிராக,இனவாதத்தை தூண்டி விட்டு,இனங்களுக்கிடையில் முரண்பாடுகளை தோற்றுவித்தார்.

நல்லாட்சி அரசாங்கத்தின் காலத்தில் பாடசாலை மாணவர்களுக்கு ,இலவச மடிக்கணினி வழங்க நடவடிக்கைகள் எடுத்த போது, அதற்கு எதிர்ப்பு தெரிவித்து, மாணவர்கள் மடிக்கணனி பயன்படுத்தினால் உளவியல் ரீதியில் பாதிக்கப்படுவார்கள் என்று மூர்க்கத்தனமான தர்க்கத்தை முன்வைத்திருந்தார். ஆனால் ,அவர் மாத்திரம் மடிக்கணினியுடன் திரிகிறார்.

உயிர்த்த குண்டுத்தாக்குதல்கள் தொடர்பில் தற்போது முறையான விசாரணைகள்  மேற்கொள்ள ஆரம்பமாகியுள்ள நிலையில் ,இவ்வாறான குற்றச்சாட்டுக்கள் முன்வைக்கப்படுகின்றன. பொதுமக்கள் பாதுகாப்பு அமைச்சின் செயலாளர் ரவி செனவிரத்ன  மற்றும் குற்றப்புலனாய்வு திணைக்களத்தின் முன்னாள் பணிப்பாளர் சானி அபேசேகர மீதான தனிப்பட்ட பகைமையை தீர்த்துக் கொள்வதற்காகவே உதய கம்மன்பில புதிய நாடகத்தை அரங்கேற்றியுள்ளார்.

பொதுமக்கள் பாதுகாப்பு அமைச்சின் தற்போதைய செயலாளர் ரவி செனவிரத்ன, மற்றும் சானி அபேசேகர ஆகியோர் பணத்துக்காக விலைபோகாதவர்கள். தொழிலதிபர் திலித் ஜயவீர ஏன் ,இவ்வாறானவர்களை ,இணைத்துக் கொண்டார் என்பதை அறியவில்லை. முன்னாள் அமைச்சர் விமல் வீரவன்ச தேர்தலில் போட்டியிடாமல் விலகியுள்ளமை சிறந்ததொரு தீர்மானமாகும் என்றார்.