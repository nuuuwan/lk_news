පොදුජන එක්සත් පෙරමුණ ගැන අලුත් ආරංචියක් එළියට

පොදුජන එක්සත් පෙරමුණේ නව නිලධාරි මණ්ඩලය පත්කිරීම මෙම සතියේ දී සිදු වනු ඇති බව පක්ෂ අභ්‍යන්තර ආරංචි මාර්ග පවසයි.

හිටපු ජනාධිපති මෛත්‍රීපාල සිරිසේන මහතාගේ අමෙරිකානු සංචාරයෙන් අනතුරු ව නව නිලධාරි මණ්ඩලය පත්කරනු ඇති බව මීට පෙර ප්‍රකාශ කර තිබිණි.

කෙසේ වෙතත් හිටපු ජනාධිපතිවරයා සිය අමෙරිකානු සංචාරය නිමවා දිවයිනට පැමිණ සතියකට අධික කාලයක් ගත වී ඇතත් නව නිලධාරි මණ්ඩලය පත් කිරීමේ කටයුතු මේ දක්වාත් සිදු වී නැත.

ඒ අනුව එළැඹෙන සතියේ දී බොහෝ විට නව නිලධාරි මණ්ඩලය පත් කෙරෙනු ඇති බව දේශපාලන ආරංචි මාර්ග සඳහන් කරයි.

පොදුජන එක්සත් පෙරමුණ ප්‍රමුඛ නව සන්ධානයේ නායකයා, මහලේකම්වරයා ඇතුළු තනතුරු රැසක් මෙහි දී පත්කිරීමට නියමිත ව ඇත.

එළැඹෙන මහ මැතිවරණය සඳහා නව සන්ධානයක් යටතේ තරග කිරීමට ශ්‍රී ලංකා නිදහස් පක්ෂය තීරණය කර තිබිණි.

බුලත් කොළය ලකුණින් එක්සත් ජනතා නිදහස් සන්ධානය යටතේ තරග කිරීමට තීරණය කළ ද එහි මහලේකම් ධුරය සම්බන්ධයෙන් මතු ව ඇති අර්බුදකාරී තත්ත්වය මත ඔවුහු පොදුජන එක්සත් පෙරමුණ යටතේ නව සන්ධානය ගොඩනැඟීමට තීරණය කළ හ.