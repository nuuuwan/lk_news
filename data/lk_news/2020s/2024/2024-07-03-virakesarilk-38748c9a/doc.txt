ரிட்ஸ்பறி தொடர் ஓட்டத்தில் மாரிஸ் ஸ்டெல்லா, வலல்ல ரட்நாயக்க ஆதிக்கம்

பதுளை வின்சென்ட் டயஸ் விளையாட்டரங்கில் செவ்வாய்க்கிழமை (02) ஆரம்பமான ரிட்ஸ்பறி பாடசாலைகள் தொடர் ஓட்ட சாம்பியன்ஷிப்பில் முதலாம் நாளன்று நீர்கொழும்பு மாரிஸ் ஸ்டெல்லா கல்லூரியும் வலல்ல ஏ.ரட்நாயக்க மத்திய கல்லூரியும் ஆதிக்கம் செலுத்தின.

மாரிஸ் ஸ்டெல்லா கல்லூரி 3 தங்கப் பதக்கங்களையும் வலல்ல ஏ. ரட்நாயக்க மத்திய கல்லூரி 4 தங்கப் பதக்கங்களையும் சுவீகரித்தன.

14 வயதுக்குட்பட்ட சிறுவர்களுக்கான 4 x 200 மீற்றர் தொடர் ஓட்டப் போட்டியை 1:41.7  நிமிடங்களிலும்   18 வயதுக்குட்பட்ட ஆண்களுக்கான 4 x 200 மீற்றர் தொடர் ஓட்டப் போட்டியை 1:30.2 நிமிடங்களிலும் 20 வயதுக்குட்பட்ட ஆண்களுக்கான 4 x 200 தொடர் ஓட்டப் போட்டியை 1:28.3 நிமிடங்களிலும் நிறைவு  செய்த  மாரிஸ் ஸ்டெல்லா அணிகள் 3 தங்கப் பதக்கங்களை சுவீகரித்தன.

16 வயதுக்குட்பட்ட ஆண்களுக்கான 4 x 200 மீற்றர் தொடர் ஓட்டப் போட்டியை 1:33.3 நிமிடங்களில் நிறைவு செய்த வென்னப்புவை புனித ஜோசப் வாஸ் தங்கப் பதக்கத்தை சுவீகரித்தது.

18 வயதுக்குட்பட்ட ஆண்களுக்கான நெடுந்தூர கலவை தொடர் ஓட்டப் போட்டியை (1600 மீ + 400 மீ + 800  மீ   + 1200 மீ) 11 நிமிடங்கள் 01.8 செக்கன்களிலும் 20 வயதுக்குட்பட்ட ஆண்களுக்கான நெடுந்தூர கலவை தொடர் ஓட்டப் போட்டியை (1600 மீ + 400 மீ + 800 மீ + 1200 மீ) 11 நிமிடங்கள் 04.7 செக்கன்களிலும் நிறைவு செய்த வலல்ல ஏ. ரட்நாயக்க மத்திய கல்லூரி அணிகள் 2 தங்கப் பதக்கங்களை சுவீகரித்தன.

அத்துடன் 18 வயதுக்குட்பட்ட பெண்களுக்கான 4 x 800 மீற்றர் தொடர் ஓட்டப் போட்டியிலும் (9:58.4 நி.) 20 வயதுக்குட்பட்ட 4 x 800 மீற்றர் தொடர் ஓட்டப் போட்டியிலும் (9:38.5 நி.) வலல்ல ஏ. ரட்நாயக்க மத்திய கல்லூரி அணிகள் 2 தங்கப் பதக்கங்களை வென்றெடுத்தன.

14 வயதுக்குட்பட்ட சிறுமிகளுக்கான 4 x 200 மீற்றர் தொடர் ஓட்டப் போட்டியில் (1:54.6 நி.) நீர்கொழும்பு ஆவே மரியா கன்னியாஸ்திரிகள் மடம் தங்கப் பதக்கத்தை சுவீகரித்தது.

16 வயதுக்குட்பட்ட சிறுமிகளுக்கான 4 x 200 மீற்றர் தொடர் ஓட்டப் போட்டியில் (1:54.6 நி.) கம்பஹா திருச்சிலுவை கல்லூரி தங்கப் பதக்கத்தை சுவீகரித்தது.

18 வயதுக்குட்பட்ட பெண்களுக்கான 4 x 200 மீற்றர் தொடர் ஓட்டப் போட்டியிலும் (1:46.0 நி.) 20 வயதுக்குட்பட்ட பெண்களுக்கான 4 x 200 மீற்றர் தொடர் ஓட்டப் போட்டியிலும் (1:45.6 நி.) வத்தளை   லைசியம் சர்வதேச பாடசாலை அணிகள் 2 தங்கப் பதக்கங்களை சுவீகரித்தன.