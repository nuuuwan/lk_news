අපේම මිනිස්සු වෙනුවෙන් යුද්ධ හමුදාවෙන් හදිසි මෙහෙයුමක්

අයහපත් කාලගුණ තත්ත්වය සමග පීඩාවට පත් ජනතාවට වෙනුවෙන් සහන සැපයීම සඳහා සන්නද්ධ රථ 6ක් සහ යුනිකෝන් රථ 10ක් මේ වනවිට යුද්ධ හමුදාව විසින් යොමුකර තිබේ.

යුද්ධ හමුදා මූලස්ථානය විසින් නිවේදනයක් නිකුත් කරමින් සඳහන් කළේ කළුතර, මාතර සහ ගාල්ල දිස්ත්‍රික්ක සඳහා එම රථ යොදවා ඇති බවය.

ඊට අමතරව මුදාගැනීමේ මෙහෙයුම් සඳහා අයගම, ගලතුරු ඔය, දෙහිඕවිට, මොරවක, තවලම, තිහගොඩ, නෙළුව, බද්දේගම සහ දිවිතුරාව ප්‍රදේශ සඳහා බෝට්ටු සමග යුද හමුදා කණ්ඩායම් යොමුකර තිබේ.

මේ අතර කැලණි ගඟේ ගං ඉවුරේ ආරක්ෂාව සඳහා වැලි කොට්ට ඇතිරීම සඳහා යුද්ධ හමුදා කණ්ඩායමක් කැලණිමුල්ල ප්‍රදේශය සඳහා යොමුකර ඇත.

එසේම යුද්ධ හමුදාව විසින් මේ වනවිට අකුරැස්ස, මාලිම්බඩ, නෙළුව සහ සාලාව ප්‍රදේශවල අවතැන් වූ පිරිස් සඳහා ආහාර සැපයීම සඳහා අවශ්‍ය කටයුතු සිදුකරමින් පවතින බව එම නිවේදනයේ දැක්වෙයි.

එම ප්‍රදේශවල අවතැන් වූ ජනතාව සඳහා අවශ්‍ය වෛද්‍ය පහසුකම් සහ පානීය ජලය සැපයීමට ද ප්‍රදේශවාසීන්ගේ ද සහාය ඇතුව යුද්ධ හමුදාව විශේෂ මෙහෙයුමක් දියත් කර ඇත.