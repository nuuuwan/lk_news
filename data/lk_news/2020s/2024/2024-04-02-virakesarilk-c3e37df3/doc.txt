ராஜஸ்தான் 3ஆவது நேரடி வெற்றியை சுவைக்க மும்பையின் தோல்வி தொடர்கிறது

மும்பை இண்டியன்ஸுக்கு எதிராக வான்கடே விளையாட்ரங்கில் திங்கட்கிழமை (01) நடைபெற்ற 17ஆவது இண்டியன் பிறீமியர் லீக் அத்தியாயத்தின் 14ஆவது போட்டியில் ராஜஸ்தான் றோயல்ஸ் 6 விக்கெட்களால் மிக இலகுவாக வெற்றிபெற்றது.

யுஸ்வேந்த்ர சஹால், ட்ரென்ட் போல்ட் ஆகியோரின் துல்லியமான பந்துவீச்சுகள், வீரர்களின் சிறப்பான களத்தடுப்பு, ரியான் பராக் குவித்த ஆட்டம் இழக்காத அரைச் சதம் என்பன ராஜஸ்தான் றோயல்ஸுக்கு இலகுவான வெற்றியை ஈட்டிக்கொடுத்தன.

மும்பை இண்டியன்ஸுக்கு 250ஆவது ஐபிஎல் போட்டியாக அமைந்த இந்தப் போட்டி ஏமாற்றத்தையே கொடுத்தது.

ஐந்து தடவைகள் சம்பயினான மும்பை இண்டியன்ஸ் 17ஆவது ஐபிஎல் அத்தியாயத்தில் இதுவரை விளையாடிய 3 போட்டிகளிலும் தோல்வி அடைந்துள்ளதுடன் இந்த அணி மாத்திரமே இவ் வருடம் இதுவரை வெற்றிபெறாத அணியாக இருக்கிறது.

மும்பை இண்டியன்ஸினால் நிர்ணயிக்கப்பட்ட சுமாரான 126 ஓட்டங்கள் என்ற வெற்றி இலக்கை நோக்கி பதிலுக்கு துடுப்பெடுத்தாடிய ராஜஸ்தான் றோயல்ஸ் 15.3 ஓவர்களில் 4 விக்கெட்களை இழந்து 127 ஓட்டங்களைப் பெற்று அமோக வெற்றியீட்டியது.

17 வயதான இளம் வேகப்பந்துவீச்சாளர் க்வேனா மஃபாக்கா வீசிய முதல் ஓவரில் 5 பந்துகளில் 10 ஓட்டங்களைப் பெற்ற அதிரடிக்கு பெயர்பெற்ற யஷஸ்வி ஜய்ஸ்வால் கடைசிப் பந்தில் ஆட்டம் இழந்தார்.

ஜொஸ் பட்லரும் அணித் தலைவர் சஞ்சு செம்சனும் அணியை மீட்டெக்க முயற்சித்த போதிலும் அவர்களது முயற்சி கைகூடவில்லை.

சஞ்சு  செம்சன் (12), ஜொஸ் பட்லர் (12) ஆகிய இருவரும் 6 ஓட்டங்கள் வித்தியாசத்தில் ஆட்டம் இழந்தனர். (48 - 3 விக்.)

தொடர்ந்து ரியான் பராக், ரவிச்சந்திரன் அஷ்வின் ஆகிய இருவரும் 4ஆவது விக்கெட்டில் 40 ஓட்டங்களைப் பகிர்ந்திருந்தபோது அஷ்வின் கவனக்குறைவான அடியினால் 16 ஓட்டங்களுடன் ஆட்டம் இழந்தார்.

ஆனால், ரியான் பரக் தனது வழமையான அதிரடி ஆட்டத்தை வெளிப்படுத்தி அரைச் சதம் குவித்து ராஜஸ்தான் றோயல்ஸின் வெற்றியை உறுதிசெய்தார்.

ரியான் பராக் 39 பந்துகளில் 5 பவுண்டறிகள், 3 சிக்ஸ்கள் உட்பட 54 ஓட்டங்களுடன் ஆட்டம் இழக்காதிருந்தார்.

அவருடன் பிரிக்கப்படாத 5ஆவது விக்கெட்டில் 39 ஓட்டங்களைப் பகிர்ந்த ஷுபம் டுபே 8 ஓட்டங்களுடன் ஆட்டம் இழக்காதிருந்தார்.

அப் போட்டியில் முதலில் துடுப்பெடுத்தாட அழைக்கப்பட்ட மும்பை இண்டியன்ஸ் 20 ஓவர்களில் 9 விக்கெட்களை இழந்து 125 ஓட்டங்களைப் பெற்றது.

இதுவரை நடைபெற்ற 14 போட்டிகளில் மும்பை பெற்ற 125 ஓட்டங்களே இந்த வருட ஐபிஎல் போட்டியில் அணி ஒன்று பெற்ற மிகக் குறைந்த மொத்த எண்ணிக்கையாகும்.

ராஜஸ்தான் றோயல்ஸ் அணியின் துல்லியமான பந்துவீச்சகள், சிறந்த களத்தடுப்புகள் என்பனவே மும்பை இண்டியன்ஸை குறைந்த மொத்த எண்ணிக்கைக்கு கட்டுப்படுத்தின.

முதல் 4 ஓவர்களுக்குள் 4 விக்கெட்களை இழந்த மும்பைக்கு இன்றைய நாள் எவ்விதத்திலும் சிறப்பாக அமையவில்லை.

ரோஹித் ஷர்மா, நாமன் திர், டிவோல்ட் ப்றெவிஸ் ஆகிய மூவரும் தாங்கள் எதிர்கொண்ட முதலாவது பந்துகளில் ஆட்டம் இழக்க மும்பை இண்டியன்ஸ் 2.2 ஒவர்களில் 14 ஓட்டங்களை மாத்திரம் பெற்று தடுமாறிக்கொண்டிருந்தது. அவர்களில் இருவரை தனது முதலாவது ஓவரின் கடைசி 2 பந்துகளிலும் 2ஆவது ஓவரின் 2ஆவது பந்திலும் ட்ரென்ட் போல்ட் ஆட்டம் இழக்கச் செய்திருந்தார்.

மொத்த எண்ணிக்கை 20 ஓட்டங்களாக இருந்தபோது 4ஆவது ஓவரின் 3ஆவது பந்தில் இஷான் கிஷான் 16 ஓட்டங்களுடன் களம் விட்டகன்றார்.

அந்த சந்தர்ப்பத்தில் ஜோடி சேர்ந்த திலக் வர்மா, அணித் தலைவர் ஹார்திக் பாண்டியா ஆகிய இருவரும் நிதானம் கலந்த வேகத்துடன் துடுப்பெடுத்தாடி 5ஆவது விக்கெட்டில் 56 ஓட்டங்களைப் பகிர்ந்து அணிக்கு சிறய அளவிலான தெம்பைக் கொடுத்தனர்.

திலக் வர்மா 32 ஓட்டங்களுடனும் டிம் டேவிட் 17 ஓட்டங்களுடனும் ஆட்டம் இழந்தனர்.

பந்துவீச்சில் யுஸ்வேந்த்ர சஹால் 11 ஓட்டங்களுக்கு 3 விக்கெட்களையும் ட்ரென்ட் போல்ட் 22 ஓட்டங்களுக்கு 3 விக்கெட்களையும் நெண்ட்ரே பேர்கர் 32 ஓட்டங்களுக்கு 2 விக்கெட்களையும் கைப்பற்றினர்.