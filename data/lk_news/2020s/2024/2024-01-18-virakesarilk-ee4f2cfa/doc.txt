கடந்த ஆண்டில் சட்ட விரோத மின்கம்பி வேலிகளால் 50 காட்டு யானைகள் உயிரிழப்பு - இலங்கை மின்சார சபை

விவசாய நிலங்களை பாதுகாக்கும் வேலிகளுடன் இலங்கை மின்சார சபைக்குரிய மின்கம்பிகள் சட்ட விரோதமாக இணைக்கப்பட்டதன் மூலம் கடந்த 2023ஆம் ஆண்டில் 50 காட்டு யானைகள் மின்சாரம் தாக்கி உயிரிழந்ததாக இலங்கை மின்சார சபையின் பிரதி பொது முகாமையாளர் கே.ஏ. நோயல் பிரியந்த தெரிவித்தார்.

கடந்த 2023ஆம் ஆண்டில் பல்வேறு மனித நடவடிக்கைகளால் 474 காட்டு யானைகள் உயிரிழந்தன.

யானைகளை கொல்வதற்காக மின்சாரத்தை சட்ட விரோதமாக பயன்படுத்தும் நபர்களுக்கு எதிராக மின்சார சபை முன்னதாக சட்ட நடவடிக்கைகளை முன்னெடுத்திருந்தது.

நாட்டிலுள்ள யானைகளின் எண்ணிக்கையை பாதுகாக்க பொதுமக்கள் ஒத்துழைக்க வேண்டும் என இலங்கை மின்சார சபை கேட்டுக்கொள்கிறது.

அதன்படி, பயிர்களை பாதுகாக்கும் வகையில் அமைக்கப்படும் வேலிக‍ளுடன் மின்சார சபைக்கு சொந்தமான மின்கம்பிகளை இணைப்பது தொடர்பில் நேரடியாக முறைப்பாடு செய்ய 1987 என்ற அவசர இலக்கத்தை இலங்கை மின்சார சபை வழங்கியுள்ளது.