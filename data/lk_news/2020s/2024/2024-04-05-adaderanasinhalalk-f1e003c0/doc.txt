ලෝකෙටම හිසරදයක් වූ චීන - අමෙරිකා වෙළෙඳ යුද්ධය

ලොව අංක එකේ ආර්ථිකය සහ අංක දෙකේ ආර්ථිකය වන අමෙරිකාව සහ චීනය අතර වෙළෙඳපොළ තරගයක් පැවතියද එය ඔවුන් අතර නිරන්තරව පැවැත්වෙන සංවාදය සඳහා බාධාවක් වී නොමැත.

දෙරට අතර වෙළෙඳාම සහ ආයෝජන සම්බන්ධයෙන් පැන නැගී ඇති ගැටලු පිළිබඳ චීන සහ අමෙරිකානු වාණිජ දෙපාර්තමේන්තු නිලධාරීන් අතර හමුවක් වොෂින්ටනයේදී ඊයේ (05) පැවැත්වුණි.

අමෙරිකානු ආර්ථිකය මෙහෙයවීමේ ජ්‍යේෂ්ඨතම නිලධාරිනිය වන භාණ්ඩාගාර ලේකම් ජැනට් යෙලන් චීනයට පැමිණියේ ඊට සමගාමීව බව වාර්තා වෙයි.

සිය සිව්දින සංචාරයේදී අමෙරිකානු භාණ්ඩගාර ලේකම්වරිය විශේෂ ක්ෂේත්‍රයන් කිහිපයක් පිළිබඳව අවධානය යොමු කිරීමට නියමිතය.

ඒ චීන විද්‍යුත් වාහන සහ සූර්ය පැනල ඇතුළු නිෂ්පාදන අවශ්‍යතා අභිබවා ගෝලීය වෙළෙඳපොළට නිකුත් කිරීම පිළිබඳව ය.

රජයේ දිරිගැන්වීම සහනාධාර ලබන චීන සමාගම් සිය නිෂ්පාදන අඩුමිලට වෙළෙඳපොළට නිකුත් කිරීම අමෙරිකාව ඇතුළු අනෙකුත් රටවලට ඍජුවම බලපාන බවට ඇය මෙහිදී කරුණු ඉදිරිපත් කර තිබුණාය.

අමෙරිකානු භාණ්ඩාගාර ලේකම්වරිය සිය චීන සංචාරය ආරම්භ කළේ ගුවැන්ඩොන් ප්‍රාන්තයෙනි.

අමෙරිකානු සහ චීන නිෂ්පාදන කර්මාන්ත ක්ෂේත්‍රයේ සමාන තරගකාරීත්වයක් පැවතිය යුතු බව ඇය එහිදී පෙන්වා දී ඇති බව සඳහන් ය.

විශේෂයෙන් චීනයේ නිෂ්පාදන ධාරිතාව ඉතා ඉහළ මට්ටමක පැවතීම අමෙරිකාව ඇතුළු රටවල් රැසකට ගැටලුවක් වී තිබේ.

එසේම අමෙරිකාව, චීනය වෙතින් එම තරගකාරීත්වය අපේක්ෂා කරන්නේ චීනය නිෂ්පාදනවලට තීරුබදු මෙන් විවිධ සීමාවන් පැනවීමෙන් අනතුරුවයි.

චීනය තම ඉල්ලීම්වලට එකඟ නොවුණහොත් තවදුරටත් තීරුබදු ඉහළ නංවන බව ජැනට් යෙලන් ඍජුව පවසා නැති බව සඳහන් ය.

එහෙත් අමෙරිකාවේ ඊළඟ පියවර චීන විද්‍යුත් වාහන, සූර්ය පැනල ආදී නිෂ්පාදනවලට තවදුරටත් ඉහළ තීරුබදු පැනවීමක් විය හැකි බව විශ්ලේෂකයන්ගේ මතය වී තිබේ.