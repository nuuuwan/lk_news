’அரிசியை உண்ட கோழிகள் இறந்தன’

குறைந்த வருமானமுடையவர்களுக்காக அரசாங்கத்தினால் வழங்கப்படும் அரிசியை உண்ட கோழிகள் இறந்தன என குற்றஞ்சாட்டிய  ஐக்கிய மக்கள் சக்தி பாராளுமன்ற உறுப்பினர் முஜிபுர் ரஹ்மான், இதற்கு அரசாங்கத்தின் பதில் என்னவென வினவினார்.

பாராளுமன்றத்தில் செவ்வாய்க்கிழமை (14) விசேட கூற்றை முன்வைத்து உரையாற்றும் போதே அவர் இவ்வாறு கேள்வியெழுப்பினார்.

அரசாங்கத்தின் நிவாரண அரிசியின் தரம் தொடர்பில் கடந்த காலங்களில் கேள்விகளும் எழுந்திருந்தன. இந்நிலையில்,  பாணகமுவ பிரதேசத்தில் கிராமத்தவர் ஒருவர் பெற்றுச் சென்ற அரிசியை அவர் வளர்க்கும் கோழிகளுக்கு போட்டபோது, அதனை உண்ட 7 கோழிகள் உயிரிழந்துள்ளதாக தெரிவிக்கப்பட்டுள்ளது. இது தொடர்பில் அரசாங்கம் அறிந்துள்ளதா? என்று கேட்டார்.

இதன்போது குறிப்பிட்ட சபை முதல்வரான அமைச்சர் சுசில் பிரேமஜயந்த, உடனடியாக இது தொடர்பில் பதிலளிக்க முடியாது. விடயத்திற்கு பொறுப்பான அமைச்சரிடம் சில வாரங்களுக்கு முன்னர் இது போன்ற கேள்வியொன்று கேட்கப்பட்டது என்றார்.