'பாடும் நிலா' எஸ்.பி.பி யின் நினைவு நாள்

மறைந்த பின்னணி பாடகர் எஸ். பி. பாலசுப்பிரமணியத்தின் ஐந்தாம் ஆண்டு நினைவு நாளை உலகம் முழுவதும் அவருடைய ரசிகர்கள் தங்களுக்கு பிடித்த வகையில் கடைபிடிக்கிறார்கள்.

'பாடும் நிலா' என ரசிகர்களால் அன்புடன் போற்றப்படும் பின்னணி பாடகர் எஸ். பி. பாலசுப்ரமணியம் தமிழில் மட்டுமல்லாமல் பதினைந்திற்கும் மேற்பட்ட மொழிகளின் பாடியிருக்கிறார்.

நாற்பதாயிரத்திற்கும் மேற்பட்ட பாடல்களை பாடிய எஸ் பி பி உலகம் முழுவதும் பயணித்து ஆயிரக்கணக்கான மேடை நிகழ்ச்சிகளில் பங்கு பற்றி  ரசிகர்களின் விருப்பத்திற்கும் வேண்டுகோளுக்கும் இணங்க இலட்சக்கணக்கான பாடல்களை பாடி இருக்கிறார். இவருடைய கலை சேவையை பாராட்டி இந்திய அரசு உயர்ந்த விருதுகளான 'பத்மஸ்ரீ', 'பத்ம பூஷன்', 'பத்ம விபூஷன்' ஆகிய விருதுகளை வழங்கி கௌரவித்திருக்கிறது.

கொரோனா தொற்று காலகட்டத்தில் இதே நாளில் 2020 ஆம் ஆண்டில் ரசிகர்களை மீளா துயரில் ஆழ்த்தி விட்டு, இந்த உலகத்தில்  அவரது குரலை மட்டும் உலவ விட்டு, பூத உடலுடன் விண்ணுலகுக்கு சென்றார்.

அவர் மீது அன்பு வைத்திருக்கும் ஏராளமான ரசிகர்கள் அவருக்கு தங்களுக்கு பிடித்த வகையில் நினைவஞ்சலியை செலுத்தி வருகிறார்கள். அதனை காணொலியாக்கி சமூக ஊடகத்தில் பதிவிட்டும் வருகிறார்கள்.

அத்துடன் அவர் பிறந்த மண்ணில் நிர்மாணிக்கப்பட்டிருக்கும் திருவுருவச் சிலைக்கு மாலை அணிவித்து மரியாதை செலுத்தியும் வருகிறார்கள்.

எஸ்.பி. பி யின் குரல் காலத்தைக் கடந்தும் இன்றைய இளம் தலைமுறை இசை ரசிகர்களாலும் கண்டறியப்பட்டு கொண்டாடப்பட்டு வருகிறது. அதே தருணத்தில் தகவல் தொழில்நுட்ப வளர்ச்சியின் காரணமாக அவரது குரல் செயற்கை நுண்ணறிவு தொழில்நுட்பம் மூலம் மீண்டும் புதிய திரைப்படங்களில் ஒலிக்க கூடும் என்ற எதிர்பார்ப்பும் அதிகரித்திருக்கிறது.

இதனை வரவேற்றிருக்கும் அவரது வாரிசும், பின்னணி பாடகருமான எஸ் பி பி சரண், ''செயற்கை நுண்ணறிவு தொழில்நுட்பத்தின் மூலம் எஸ்.பி.பி. யின் குரலை மறு பதிப்பு செய்வதை வரவேற்கிறேன் என்றாலும், அதனை சட்டப்படி எங்களிடம் அனுமதி பெற்று தான் பயன்படுத்த வேண்டும்'' என்றும் தெரிவித்திருக்கிறார்.

பாடகர் -பின்னணி குரல் கலைஞர்- நடிகர் -இசையமைப்பாளர்- இசைக்கலைஞர்- திரைப்பட தயாரிப்பாளர் - என பன்முக ஆளுமையுடன் திரை உலகில் நாற்பது ஆண்டுகளுக்கும் மேலாக கோலோச்சிய எஸ் பி பி மறைந்தாலும், அவருடைய குரல் இன்னும் பல தலைமுறைகளுக்கு கடினமான தருணங்களில் ஆறுதல் அளிக்கும் அல்லது நம்பிக்கை அளிக்கும் குரலாகவே ஒலிக்கும் என்பது மட்டும் உறுதி.