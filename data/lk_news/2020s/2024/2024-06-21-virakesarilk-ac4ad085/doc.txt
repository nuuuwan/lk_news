அவுஸ்திரேலியா - பங்களாதேஷ் அணிகள் மோதும் சுப்பர் 8 போட்டி

மூவகை சர்வதேச கிரிக்கெட் போட்டிககளில் ஐசிசி வெற்றிக் கிண்ணங்களை தொடர்ச்சியாக சுவீகரித்த முதலாவது நாடு என்ற பெருமையை தனதாக்கிக்கொள்ளும் குறிக்கோளுடன் அவுஸ்திரேலியா, குழு 1க்கான சுப்பர் 8 ரி20 உலகக் கிண்ணப் போட்டியை எதிர்கொள்ளவுள்ளது.

ஐசிசி உலக டெஸ்ட் சம்பியன்ஷிப்பிலும் அதனைத் தொடர்ந்து ஐசிசி 50 ஓவர் உலகக் கிண்ணப் போட்டியிலும் அவுஸ்திரேலியா கடந்த வருடம் சம்பியன் பட்டங்களை சூடியிருந்தது.

குழு 1இல் 3 ஆசிய நாடுகளுடன் மோதவுள்ள அவுஸ்திரேலியா தனது முதலாவது சுப்பர் 8 போட்டியில் பங்களாதேஷை சந்திக்கிறது.

இந்தப் போட்டி அன்டிகுவா, நோர்த் சவுண்ட் சேர் விவியன் றிச்சர்ட்ஸ் விளையாட்டரங்கில் இன்று வெள்ளிக்கிழமை (21) காலை நடைபெறவுள்ளது.

இந்த இரண்டு அணிகளும் ரி20 உலகக் கிண்ண கிரிக்கெட் போட்டிகளில் சந்தித்துக்கொண்ட 5 சந்தர்ப்பங்களிலும் அவுஸ்திரலியா இலகுவாக வெற்றி பெற்றிருந்தது.

சர்வதேச ரி20 அரங்கிலும் அவுஸ்திரேலியா 6 - 4 என்ற  ஆட்டங்கள் அடிப்படையில் முன்னிலையில் இருக்கிறது.

இந்த வருட ரி20 உலகக் கிண்ண முதல் சுற்றில் பி குழுவில் இடம்பெற்ற அவுஸ்திரேலியா தனது நான்கு போட்டிகளிலும் ஓமான், இங்கிலாந்து, நமிபியா, ஸ்கொட்லாந்து ஆகிய அணிகளை இலகுவாக வெற்றிகொண்டிருந்தது.

டி குழுவில் இடம்பெற்ற பங்களாதேஷ், ஆரம்பப் போட்டியில் இலங்கையை வெற்றிகொண்டதுடன் அடுத்த போட்டியில்  தென் ஆபிரிக்காவிடம்    தோல்வியைத் தழுவியது. எனினும் கடைசி 2 போட்டிகளில் நெதர்லாந்தையும் நேபாளத்தையும் வெற்றிகொண்டு சுப்பர் 8க்கு முன்னேறியிருந்தது.

இந்த இரண்டு அணிகளினதும் அண்மைய பெறுபேறுகளின் பிரகாரம் அவுஸ்திரேலியா வெற்றிபெறுவதற்கு அனுகூலமான அணியாகக் காணப்படுகிறது.

அவுஸ்திரேலியாவின் துடுப்பாட்ட வரிசை நீண்டுகொண்டு செல்லும் அதேவேளை பந்துவீச்சிலும் அது பலசாலியாக இருக்கிறது.

மாக்கஸ் ஸ்டொய்னிஸ், ட்ரவிஸ் ஹெட், டேவிட் வோர்னர் ஆகிய மூவரும் அரைச் சதங்கள் குவித்துள்ளதுடன் 100க்கும் மேற்பட்ட ஓட்டங்களைப் பெற்று துடுப்பாட்டத்தில் பிரகாசித்துள்ளனர்.

பந்துவீச்சில் அடம் ஸம்பா 9 விக்கெட்களையும் மாக்கஸ் ஸ்டொய்னிஸ் 6 விக்கெட்களையும் கைப்பற்றியுள்ளனர்.

பங்களாதேஷ் அணியில் துடுப்பாட்டத்தில் யாரும் குறிப்பிட்டுச் சொல்லுமளவுக்கு பிரகாசிக்கவில்லை. ஷிக்கிப் அல் ஹசன் மாத்திரம் ஒரு அரைச் சதத்தை அடித்துள்ளார்.

தன்ஸிம் ஹசன் சக்கிப் (9 விக்கெட்கள்), முஸ்தாபிதஸுர் ரஹ்மான், ரிஷாத் ஹொசெய்ன், தஸ்கின் அஹ்மத் (ஆகியோர் தலா 7 விக்கெட்கள்) ஆகிய நால்வரும் சிறப்பாக பந்துவீசியுள்ளனர்.

அவுஸ்திரேலியா: டேவிட் வோர்னர், ட்ரவிஸ் ஹெட், மிச்செல் மார்ஷ் (தலைவர்), க்ளென் மெக்ஸ்வெல், மாக்கஸ் ஸ்டொய்னிஸ், டிம் டேவிட், மெத்யூ வேட், பெட் கமின்ஸ். மிச்செல் ஸ்டாக், அடம் ஸம்ப்பா, ஜொஷ் ஹேஸ்ல்வூட்.

பங்களாதேஷ்: தன்ஸித் ஹசன், லிட்டன் தாஸ், நஜ்முல் ஹொசெய்ன் ஷன்டோ (தலைவர்), ஷக்கிப் அல் ஹசன், தௌஹித் ரிதோய், மஹ்முதுல்லா, ஜாக்கர் அலி, தன்ஸிம் ஷக்கிப். ரிஷாத் ஹொசெய்ன், தஸ்கின் அஹ்மத், முஸ்தாபிஸுர் ரஹ்மான்.