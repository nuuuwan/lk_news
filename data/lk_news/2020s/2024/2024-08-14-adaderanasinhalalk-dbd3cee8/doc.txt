අනුර ප්‍රියදර්ශන ගේ නායකත්වයෙන් එන අලුත් සන්ධානය

ශ්‍රී ලංකා නිදහස් පක්ෂය හා නව සන්ධානය අද (14) පොදුජන එක්සත් පෙරමුණ ලෙස සන්ධානගත වුණි.

එහි නායකත්වය හිමිව ඇත්තේ  හිටපු අමාත්‍ය අනුර ප්‍රියදර්ශන යාපා මහතාට ය.

එහි මහ ලේකම් ලෙස ලසන්ත අලගියවන්න මහතා ද භාණ්ඩාගාරික ලෙස චාමර සම්පත් මහතාද පත්කර තිබුණි.

ශ්‍රී ලංකා නිදහස් පක්ෂය, නිමල් ලන්සා ඇතුළු මන්ත්‍රීවරුන්ගෙන් සැදුම්ලත් නව සන්ධානය සහ තවත් පක්ෂ සහ කණ්ඩායම් කිහිපයක් එක්ව පොදුජන එක්සත් පෙරමුණ ලෙස සන්ධානගත වීම අද (14) කොළඹදී සිදුවුණි.

ශ්‍රී ලංකා නිදහස් පක්ෂයේ භාණ්ඩාගාරික, රාජ්‍ය අමාත්‍ය ලසන්ත අලගියවන්න මහතා විසින් මෙහිදී එම සන්ධානයේ තනතුරු ප්‍රකාශයට පත් කරනු ලැබීය.

එමෙන්ම ශ්‍රී ලංකා නිදහස් පක්ෂයේ සභාපති අමාත්‍ය නිමල් සිරිපාල ද සිල්වා මහතා ඇතුළු 21 දෙනෙකුගෙන් යුත් නායකත්ව මණ්ඩලයක් ද එම සන්ධානය වෙනුවෙන් පත් කර තිබේ.

නව සන්ධානය පුටුව ලකුණ යටතේ ඉදිරි මැතිවරණ සදහා තරග කිරීමට නියමිත ය.