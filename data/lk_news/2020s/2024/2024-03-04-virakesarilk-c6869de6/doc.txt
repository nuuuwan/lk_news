மக்கள் குரலை வெறுக்கும் அரச உத்தியோகத்தர்கள்…!

இலங்கையிலுள்ள  அரச நிறுவனங்கள் ,திணைக்களங்களில் உள்ள தொலைபேசிகளில் அரைவாசியானவை செயற்படாத நிலையிலுள்ளதாக ஆய்வொன்று தெரிவிக்கின்றது. பேராதனை பல்கலைக்கழகத்தின் பொருளாதார மற்றும் புள்ளிவிபர கற்கைகள் பிரிவின் கணக்கெடுப்பு ஒன்றின் மூலம் இந்தத் தகவல் வெளியாகியுள்ளது. குறித்த பல்கலைக்கழகத்தின் இந்த பிரிவே சில வாரங்களுக்கு முன்பு, இலங்கையில் அரச துறையில் அதிகம் இலஞ்சம் வாங்கும் பிரிவினர் பொலிஸார் என்ற விபரத்தையும் வெளிப்படுத்தியிருந்தனர்.

இலங்கையிலுள்ள அரச நிறுவனங்களில் சேவைகளைப் பெற்றுக்கொள்ள மக்கள் எந்தளவுக்கு பாடுபடுகின்றனர் என்பதை கூறத்தேவையில்லை. சில திணைக்களங்களிலும் நிறுவனங்களிலும்  கடைநிலை ஊழியரிலிருந்து உயர் அதிகாரி வரையில் மக்கள் ஏதாவதொரு வகையில் இலஞ்சம் வழங்கியே தமது தேவைகளை நிறைவேற்றிக்கொள்கின்றனர்.

அவ்வாறு இல்லாவிடின்  அலைக்கழிக்கப்படுகின்றனர். தமது பணியை எவ்வாறாயினும் நிறைவேற்றிக்கொள்ள வேண்டும் என்ற முனைப்பில் இருப்பவர்களுக்கு இந்த அனுபவங்கள் புதிதில்லை.  எனினும் தூர இடங்களில் இருப்பவர்கள் அரச நிறுவனங்களின் சேவைகளை தொலைபேசி வாயிலாக பெறுவதற்கு அவர்களை தொடர்பு கொள்ள முயற்சித்தாலும் உரிய உத்தியோகத்தரையோ அல்லது அதிகாரியையோ அவ்வளவு இலகுவில் தொடர்பு கொண்டு விட முடியாது.  சில நேரங்களில் தொலைபேசி மணி அடித்தவாறே இருக்கும். அல்லது தொலைபேசி செயற்படாது. தாம் தொடர்பு கொண்ட ஒரு அரச நிறுவனத்தில் மாத்திரமே இவ்வாறு என மக்கள் நினைக்கக் கூடும். ஆனால் இலங்கையிலுள்ள சகல அரச நிறுவனங்களிலும்  49 வீதமான தொலைபேசிகள் செயற்படாத நிலையிலேயே இருக்கின்றன என்பது  அதிர்ச்சியளிக்கக் கூடிய செய்தி தான்.

மக்களுக்கு சேவையாற்றுவதில் அரசாங்கம்  எவ்வாறு செயற்படுகின்றது என்ற விடயம் அரச நிறுவனங்கள் மற்றும் அதிகாரிகளின் செயற்பாடுகளை வைத்தே எடை போடப்படுகின்றது. மக்களுக்கு சேவையாற்றவென தொடர்பாடல்களை  மேற்கொள்வதற்காக  குறித்த நிறுவனங்களில் உள்ள தொலைபேசி இயந்திரங்கள் அரைவாசிக்கு மேல் செயலிழந்துள்ளமையானது ‘அரச இயந்திரத்தின்’ இலட்சணத்தை வெளிப்படுத்தியுள்ளது.

மேற்படி ஆய்வில் கணக்கெடுக்கப்பட்ட தொலைபேசி இணைப்புகளின் எண்ணிக்கை 589 ஆகும்.   இவற்றில் 286 தொலைபேசி இலக்கங்கள் அதாவது 49 வீதமானவை செயலற்ற எண்களாக உள்ளன. இதில் 22 வீதமானவை, அதாவது 129 இலக்கங்கள் செயலில் இருந்தாலும் அவற்றுக்கு எவரும் பதில் அளிப்பதில்லையென தெரிவிக்கப்பட்டுள்ளது. இந்த கணக்கெடுப்புக்காக 98 உள்ளூராட்சி மன்றங்கள், 23 மாநகர சபைகள், 36 நகர சபைகளின் தொலைபேசி இலக்கங்கள் பயன்படுத்தப்பட்டுள்ளதாக பேராதனை பல்கலைக்கழகத்தின் பொருளாதாரம் மற்றும் புள்ளி விபர திணைக்களத்தின் பேராசிரியர் வசந்த அத்துகோரல தெரிவித்துள்ளார்.

பொதுவாகவே இலங்கையிலுள்ள அரச நிறுவனங்களின் பணியாளர்கள் மீது நல்ல அபிப்ராயங்களை மக்கள் கொண்டிருப்பதில்லை.  அரச உத்தியோகத்தர்கள் தமது கடமையை சரிவர நிறைவேற்றாமைக்கு காரணங்களை முன் வைத்துக்கொண்டிருப்பது அழகல்ல என ஜனாதிபதியே ஒரு சந்தர்ப்பத்தில் தெரிவித்திருந்தார்.

அரசாங்கத்தின் சில அமைச்சர்களும் கூட , அரச உத்தியோகத்தர்கள் அலுவலங்களில் வீணே காலத்தை கடத்துகின்றனர் என்றும் அவர்களுக்கு எதற்கு சம்பள உயர்வு என்றும் கடந்த காலங்களில் கடுமையான விமர்சனங்களை முன்வைத்திருந்தனர். அர்ப்பணிப்பாக சேவையாற்றும் அரச உத்தியோகத்தர்களை விரல் விட்டு எண்ணி விடலாம். தொலைபேசிக்கு பதில் அளிக்காமை அல்லது எரிச்சலாக பதிலளிப்பது, தொலைபேசி இணைப்பை துண்டிப்பது போன்ற செயல்களை பல அரச உத்தியோகத்தர்கள்  எந்தவித சலனங்களுமின்றி செய்து வருகின்றனர். மக்களின் வரிப்பணத்தில் தான் தமது சம்பளம் தீர்மானிக்கப்படுகின்றது என்ற விடயம் அவர்களுக்கு நன்றாகவே தெரியும்.

எனினும் அந்த மக்களின் குரல்களை கேட்பதற்கு இவர்களுக்கு நேரமிருப்பதில்லை. அல்லது கேட்க விரும்புவதில்லை. அரச உத்தியோகத்தர்களும் அதிகாரிகளும் நேர்மையாக செயற்பட்டாலே அரசியல்வாதிகளின் ஊழல்களை கட்டுப்படுத்தலாம் என்பது பொதுவானதொரு கோட்பாடு.  பல அமைச்சுக்களில் இடம்பெற்றுவரும் ஊழல்களில் அரச அதிகாரிகளுக்கு பங்கில்லாமலில்லை. இதன் காரணமாக குறித்த அமைச்சின் கீழ் வரும் திணைக்களங்கள், சபைகள், நிறுவனங்களிலும் ஊழல்கள் மலிந்து காணப்படுகின்றன.

மக்களின் பிரச்சினைகளை அவர்களின் மூலம் நேரடியாக கேட்பதற்கு இன்றைய காலகட்டத்தில் அரசியல்வாதிகளுக்கு நேரமில்லை. அவர்களின் பிரச்சினைகளை தொலைபேசிவாயிலாவது செவிமடுக்க அரச உத்தியோகத்தர்களும் விரும்புகிறார்கள் இல்லை. அவர்களின் ஆறாவது விரலாக இப்போது கையடக்கத்தொலைபேசிகளே  விளங்குகின்றன. குரல்களை கேட்காமலிருக்கத்தான் செயலிழந்துள்ள தொலைபேசி இணைப்புகளைக் கூட அவர்கள் கண்டு கொள்ளாமலிருக்கின்றனர் என்பதே நிதர்சனம். மக்களின் பிரச்சினைகளை யாருமே எந்த வகையிலும்  செவிமடுக்கமாலிருக்கும் போது, ஒரு கட்டத்தில் அரசாங்கத்தில் குரல்களையும் கோரிக்கைகளையும் மக்கள் நிராகரிக்கும்  வகையில் தான்  சம்பவங்கள் இடம்பெறப்போகின்றன.