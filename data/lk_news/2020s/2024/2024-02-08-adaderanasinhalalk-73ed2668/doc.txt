පාකිස්තාන මහමැතිවරණය අද

පාකිස්තානයේ 12 වන මහ මැතිවරණයේ ඡන්ද විමසීම අද (08) පැවැත්වීමට නියමිතව තිබේ.

මෙවර මහ මැතිවරණය සඳහා මිලියන 128ක ඡන්ද දායකයින් පිරිසක් ඡන්දය ප්‍රකාශය කිරීමට සුදුසුකම් ලබා ඇති බව වාර්තා වේ.

කෙසේවෙතත් මැතිවරණයට දිනයක් තිබියදී ඊයේ (07) දිනයේ ද බලොචිස්තාන් පළාතේ බෝම්බ පිපිරීම් දෙකක් සිදුව ඇති බව සඳහන්ය.

එහිදී පුද්ගලයින් 28දෙනෙකු මියගොස් තවත් විශාල පිරිසක් තුවාල ලබා ඇති බව වාර්තා වේ.

මැතිවරණ අපේක්ෂකයින් දෙදෙනෙකුගේ කාර්යාල අසල යතුරුපැදි දෙකක අටවා තිබු බෝම්බ දෙකක් මෙලෙස පුපුරාගොස් ඇති බව සඳහන්ය.

තීරණාත්මක මහ මැතිවරණයක් මධ්‍යයේ පාකිස්තානය තුළ ක්‍රියාත්මක ප්‍රචණ්ඩ ක්‍රියා සහ ත්‍රස්ත ක්‍රියා සම්බන්ධයෙන් ජාත්‍යන්තරයේ දැඩි අවධානයක් යොමුවී තිබේ.

ඒ අනුව මහ මැතිවරණය මධ්‍යයේ පාකිස්තානය තුළ වර්ධනයවී ඇති මාරාන්තික සහ ඉලක්කගත ප්‍රචණ්ඩ ක්‍රියා පිළිබඳව කනගාටුව පළ කරන බව ඇම්නෙස්ටි ඉන්ටනැෂනල් ආයතනය පවසා ඇත.

ඔවුන් පාකිස්තානයේ භාරකාර රජයෙන් ඉල්ලා සිටින්නේ මැතිවරණ අතරතුර සහ ඉන් පසුව ජනතාවගේ මානව හිමිකම් බැඳීම්වලට අනුකූලවීම සහතික කරන ලෙසය.

විශේෂයෙන් බලොචිස්තානය ඇතුළු ප්‍රදේශ කිහිපයක ක්‍රියාත්මක මාරාන්තික සහ ඉලක්ක කරගත් ප්‍රචණ්ඩ ක්‍රියා තැති ගන්වන සුළු බව ද එම සංවිධානය පෙන්වා දී තිබේ.

අවම වශයෙන් පුද්ගලයන් 24 දෙනෙකුට මරු කැඳවමින් ඊයේ බලොචිස්තානයේදී එල්ල වූ ප්‍රහාර ද්විත්වය, ජනවාරි 10 සහ 31 යන දින ඇතුළුව පසුගිය දින 30 තුළ ඇතිවූ ප්‍රචණ්ඩ ක්‍රියා රැසක් සහ මැතිවරණ අපේක්ෂකයින් දෙදෙනෙකුගේ දිවි අහිමි කළ ප්‍රහාර සම්බන්ධයෙන් ඇම්නෙස්ටි ඉන්ටනැෂනල් ආයතනය දැඩි අවධානයක් යොමු කර තිබේ.