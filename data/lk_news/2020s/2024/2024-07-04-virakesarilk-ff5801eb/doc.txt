தெருக்கூத்து கலையை மையப்படுத்தி தயாராகும் 'ஜமா'

அறிமுக நடிகர் பாரி இளவழகன் கதையின் நாயகனாக நடிக்கும் 'ஜமா' எனும் திரைப்படம்-  தெருக்கூத்து கலையையும், அதில் பெண் வேடமிட்டு நடிக்கும் கலைஞர்களின் வாழ்வியலை பற்றியும் பேசுகிறது என படக் குழுவினர் தெரிவித்துள்ளனர்.

அறிமுக இயக்குநர் பாரி இளவழகன் இயக்கத்தில் உருவாகி இருக்கும் 'ஜமா' எனும் திரைப்படத்தில் பாரி இளவழகன், அம்மு அபிராமி, சேத்தன், ஸ்ரீ கிருஷ்ண தயாள், கே. வி. என். மணிமேகலை, 'காலா' குமார், வசந்த் மாரிமுத்து, சிவா மாறன் உள்ளிட்ட பலர் நடித்திருக்கிறார்கள். கோபாலா கிருஷ்ணா ஒளிப்பதிவு செய்திருக்கும் இந்த திரைப்படத்திற்கு 'இசை ஞானி' இளையராஜா இசையமைத்திருக்கிறார்.

நாட்டுப்புற கலைஞர்களின் வாழ்வியலை மையப்படுத்தி யதார்த்தமான படைப்பாக தயாராகி இருக்கும் இந்த திரைப்படத்தை 'கூழாங்கல்' எனும் திரைப்படத்தை தயாரித்த பிரபலமான தயாரிப்பாளர் சாய் தேவானந்த் தயாரித்திருக்கிறார்.

இந்த திரைப்படத்தின் படப்பிடிப்பு பணிகள் நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. விரைவில் இப்படத்தின் பர்ஸ்ட் லுக் மற்றும் டீசர் வெளியிடப்படும் என படக் குழுவினர் தெரிவித்துள்ளனர்.

படத்தைப் பற்றி இயக்குநர் பேசுகையில், '' தமிழகத்தின் வட பகுதியில் இன்றும் செல்வாக்குடன் திகழும் தெருக்கூத்து எனும் கலையை மையப்படுத்தி இப்படத்தின் கதை தயாராகி இருக்கிறது. தெருக்கூத்து கலைஞர்களின் குழுவிற்கு 'ஜமா' என பெயரிட்டு, அதனையே படத்தின் தலைப்பாக சூட்டி இருக்கிறோம்.

இந்த கலையில் பெண் வேடமிட்டு நடிக்கும் ஆண் கலைஞர்களின் வாழ்வியலை பற்றியும், இந்த கலையை அவர்கள் நிகழ்த்தும் போது அனுபவிக்கும் உணர்வு, மன மாற்றம், சமூகத்தில் அவர்கள் எதிர்கொள்ளும் சவால்கள் ஆகியவை பற்றியும் இப்படத்தின் திரைக்கதையில் இடம்பெற்றிருக்கிறது.  தெருக்கூத்து எனும் பாரம்பரிய கலாச்சார கலையை அதன் அடர்த்தியும், வீரியமும் குறையாமல் வித்தியாசமான கோணத்தில் வழங்கி இருக்கிறோம்'' என்றார்.