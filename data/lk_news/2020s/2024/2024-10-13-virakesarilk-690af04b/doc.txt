வேட்பாளர் பட்டியலும் அப்பச் சண்டையும்

முஸ்லிம் காங்கிரஸைப் பொறுத்தமட்டில், வேட்பாளர் தெரிவில் பழையவர்கள், புதியவர்களுக்கு இடையிலேயே போட்டி நிலவியது. ஆனால் புதியவர்களை நம்பி பழையவர்களை கழற்றிவிடுவது ஆபத்தாக அமையுமோ என்ற எண்ணமும் மு.கா. தலைவர் ஹக்கீமுக்கு ஏற்பட்டிருக்கும். கடைசியாக ஒரிருவரை கழற்றி விட்டு, வேட்புமனு தயாரிக்கப்பட்டது. தேசிய காங்கிரஸ் தலைவர் அதாவுல்லா இந்தத் தேர்தலில் அவருக்குள்ள சவாலை அறிவார் என்றாலும் அதுகுறித்து பெரிதாக அலட்டிக் கொள்ளவில்லை என்றே தெரிகின்றது. தனித்து போட்டியிட்டாலும் சேர்ந்து போட்டியிட்டாலும் ஒரு ஆசனம் தான் சாத்தியமான இலக்காக இருக்க முடியும் என்ற அடிப்படையில் நோக்கினால் தீர்மானமொன்றை எடுப்பது அவருக்கு அவ்வளவு சிக்கலானதாக இருந்திருக்காது.