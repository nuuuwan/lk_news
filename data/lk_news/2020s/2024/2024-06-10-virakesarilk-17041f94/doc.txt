நுவரெலியா மாவட்டத்தில் மாடுகளைப் பாதிக்கும் லம்பி தோல் நோய்

நுவரெலியா மாவட்டத்தில் அதிகமான பிரதேசங்களில் லம்பி தோல் நோய் எனும் ஒரு வகை பெரியம்மை நோய் மாடுகளைப் பாதித்து வருகிறது.

குறித்த நோயானது மாடுகளின் உடல் முழுதும் சிறியது முதல் பெரியது வரையான வீக்கங்களை உருவாக்கி உள்ளதாகவும், இந்த நோய் கடந்த முறையை விட மாறுபட்ட விதத்தில் சற்று வீரியத்துடன்  மாடுகளைப் பாதிக்கத் தொடங்கியுள்ளது.

இதனால் பொருளாதாரம் கணிசமான அளவு பாதிக்கப்பட்டு வருவதோாடு, இறப்பு வீதத்தை ஏற்படுத்தும் நோயாகவும் உள்ளதால் கவலை ஏற்பட்டுள்ளது என தெரிவித்துள்ளனர்.

கடந்த நாட்களில் நுவரெலியா மாவட்டத்தில் காணப்பட்ட மழையுடனான காலநிலையின் பின்னர் நுளம்புகள் ஏனைய பூச்சிகளின் பெருக்கம் அதிகரிப்பு  காரணமாக குறித்த  நோய் தீவிரமாகப் பரவலடைந்துள்ளது.

லம்பி நோயைக் கடத்தும் பூச்சிகள் முப்பது கிலோமீட்டர் வரை பறக்கக்கூடியதால் நுவரெலியா மாவட்டத்தில் அதிக இடங்களில் வேகமாக பரவ ஏதுவாக அமைந்திருக்கலாம். இதனால் தினமும் சராசரியாக ஐந்துக்கும் மேற்பட்ட முறைப்பாடுகள் கிடைத்துள்ளது. இந்த நோய் அதிகளவு பசு மாடுகளையும் குறைவான அளவில் எருமை மாடுகளையும் தாக்குகிறது என தெரிவித்துள்ளனர்.

குறித்த லம்பி தோல் நோய் எனும் பெரியம்மை காரணமாக பாலுற்பத்தி குறைதல், உணவு உட்கொள்தல் குறைதல், கன்றுகளில் வளர்ச்சி குன்றுதல், உடல் மெலிவடைதல்,  தோலில் நிரந்தர அடையாளம் ஏற்படுதல், பசுக்களில்  கருச்சிதைவு,  ஆண் மாடுகளில் மலட்டு தன்மை ஆகியன ஏற்படுகின்றன.  இதன் காரணமாக அதிக பொருளாதார இழப்பையும் ஏற்படுத்தி வருகின்றது. அதிகமானவர்கள் இந்த நோயால் பாதிக்கப்பட்ட  மாடுகளை பார்ப்பதனால் மாட்டிறைச்சி உண்பதை விரும்பாத நிலையும் பால் குடிக்காமல் விடும் நிலையும் ஏற்பட்டு வருகின்றமை குறிப்பிடத்தக்கது.