சஜித், அனுர சவாலாகப்போவதில்லை - ஐக்கிய தேசிய கட்சி தெரிவிப்பு

ஜனாதிபதி தேர்தலில் ரணில் விக்ரமசிங்கவுக்கு போட்டியாக யாரும் இல்லை. சஜித்தோ அனுரவோ எமக்கு சவால் இல்லை அத்துடன் ஜனாதிபதி முறைமையை ஒழிப்பதற்கு தற்போது நாங்கள் நடவடிக்கை எடுக்கவில்லை. ஆனால் ஜனாதிபதி முறைமை இல்லாமலாக்கப்படுவதற்கு ஐக்கிய தேசிய கட்சி ஆதரவளிக்கும் என ஐக்கிய தேசிய கட்சியின் பொதுச் செயலாளர் பாலித்த ரங்கே பண்டார தெரிவித்தார்.

ஐக்கிய தேசிய கட்சி தலைமையகமான சிறிகொத்தவில் செவ்வாய்க்கிழமை (13) இடம்பெற்ற செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு தெரிவித் தார்.

ஜனாதிபதி தேர்தலை நடத்தாமல் இருப்பதற்கு ரணில் விக்ரமசிங்க நடவடிக்கை எடுத்து வருவதாகவும் அரசியலமைப்பில் திருத்தம் மேற்கொண்டு ஜனாதிபதி பதவி முறையை இல்லாமலாக்க கரு ஜயசூரிய தலைமையில் குழுவொன்றை அமைத்திருப்பதாகவும் பல்வேறு கருத்துக்கள் தெரிவிக்கப்படுகிறது. ஜனாதிபதி தேர்தலை பிற்போடவேண்டிய எந்த தேவையும் எமக்கு இல்லை இந்த வருடம் ஜனாதிபதி தேர்தல் இடம்பெறும் என ரணில் விக்ரமசிங்க பகிரங்கமாக அறிவித்திருக்கிறார்.

அத்துடன் ஜனாதிபதி தேர்தலில் ஐக்கிய தேசிய கட்சி விரிவான கூட்டணி அமைத்து செயற்பட இருக்கிறோம். அதில் ரணில் விக்ரமசிங்கவே வேட்பாளராக களமிறங்குவார். அதில் மாற்றுக்கருத்து இல்லை. ஜனாதிபதி வேட்பாளராக போட்டியிட தற்போது பலரும் தயாராகி வருகின்றனர். இருந்தபோதும் நாடு எதிர்கொண்டுள்ள பொருளாதார நெரக்கடிக்கு தீர்வுகாண ஜனாதிபதி ரணில் விக்ரமங்க முறையான வேலைத்திட்டம் அமைத்து முன்னெடுத்து செல்கிறார். அதனால் அந்த வேலைத்திட்டத்தை அவ்வாறே கொண்டு செல்வதன் மூலமே நாங்கள் எதிர்பார்க்கும் பொருளாதார அபிவிருத்தியை ஏற்படுத்த முடியும். அதனால் மக்கள் இதுதொடர்பில் தெளிவாக இருக்கின்றனர்.

மேலும் ஜனாதிபதி தேர்தலில் யார் வேண்டுமானாலும் போட்டியிடலாம். அது அவர்களின் ஜனநாயக உரிமை. ஆனால் அவர்களுக்கு நாட்டை கட்டியெழுப்பத் தேவையான வேலைத்திட்டங்கள் இருக்கின்றதா என்பதைப் பார்க்க வேண்டும். அவ்வாறு இல்லாமல் கடந்த முறை போன்று பரீட்சித்துப் பார்க்க ஜனாதிபதியைத் தெரிவ செய்ய முடியாது. அவ்வாறு செய்தால், தற்போது ஓரளவு தலைதூக்க ஆரம்பித்திருக்கும் நாட்டின் பொருளாதாரம் முற்றாக வீழ்ச்சியடையும் அபாயம் இருக்கிறது.

அத்துடன் ஜனாதிபதி வேட்பாளராக எதிர்க்கட்சித் தலைவர் சஜித் போட்டியிடுவதாகத் தெரிவிக்கப்படுகிறது. அதேபோன்று அநுரகுமார திஸாநாயக்கவும் போட்டியிடுவதாகத் தெரியவருகிறது. ஆனால் இவர்கள் யாரும் எமக்கு எந்தவகையிலும் சவாலாகப்போவதில்லை. ஏனெனில் நாடு வீழ்ச்சியடைந்திருந்தபோது நாட்டை பொறுப்பேற்க இவர்கள் யாரும் முன்வரவில்லை. அதனால் நாட்டை கட்டியெழுப்பும் வேலைத்திட்டம்  இவர்களிடம் இல்லை.

மேலும் ஜனாதிபதி முறைமை இல்லாமலாக்கப்பட வேண்டும் என்பது ஐக்கிய தேசிய கட்சியின் நிலைப்பாடாகும் 1994 கதிர்காம சம்மேளனத்தில் தீர்மானம் மேற்கொண்டிருந்தோம். அதனால் ஜனாதிபதி முறைமை இல்லாமலாக்கப்பட வேண்டும் என்பதில் எமது நிலைப்பாட்டில் மாற்றம் இல்லை. யாராவது அது தொடர்பில் பிரேரணை கொண்டுவந்தால் ஐக்கிய தேசிய கட்சி அதற்கு ஆதரவளிக்கும். அவ்வாறு இல்லாமல் ஜனாதிபதி தேர்தலை நடத்தாமல் இருப்பதற்கு ஜனாதிபதி பதவியை இல்லாமல் செய்ய அரசியலமைப்பில் திருத்தம் மேற்கொள்ள முன்னாள் சபாநாயகர் கரு ஜயசூரிய தலைமையில் குழு அமைத்திருப்பதாக தெரிவிக்கப்படுவதில் உண்மை இல்லை என்றார்.