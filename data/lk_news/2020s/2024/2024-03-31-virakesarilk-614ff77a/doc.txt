சன்ரைசர்ஸ் ஹைதராபாத்தை வெற்றிகொண்டது குஜராத் டைட்டன்ஸ்

சன்ரைசர்ஸ் ஹைதராபாத்துக்கு எதிராக அஹமதாபாத் நரேந்த்ர மோடி விளையாட்டரங்கில் இன்று (31) நடைபெற்ற இண்டியன் பிறீமியர் லீக் 17ஆவது அத்தியாயத்தின் 12ஆவது போட்டியில் குஜராத் டைட்டன்ஸ் 7 விக்கெட்களால் வெற்றிபெற்றது.

அப் போட்டியில் முதலில் துடுப்பெடுத்தாடிய சன்ரைசர்ஸ் ஹைதராபாத் 20 ஓவர்களில் 8 விக்கெட்களை இழந்து 162 ஓட்டங்களைப் பெற்றது.

துடுப்பாட்டத்தில் 6 வீரர்கள் இரட்டை இலக்க எண்ணிக்கைகளைப் பெற்ற போதிலும் ஒருவரும் 30 ஓட்டங்களை எட்டவில்லை.

அபிஷேக் ஷர்மா, அப்துல் சமாத் ஆகிய இருவரும் தலா 29 ஓட்டங்களையும் ஹென்ரிச் க்ளாசன் 24 ஓட்டங்களையும் ஷாபாஸ் அஹ்மத் 22 ஓட்டங்களையும் ட்ரவிஸ் ஹெட் 19 ஓட்டங்களையும் ஏய்டன் மாக்ராம் 17 ஓட்டங்களையும் மயான்க் அகர்வால் 16 ஓட்டங்களையும் பெற்றனர்.

163 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய குஜராத் டைட்டன்ஸ் 19.3 ஓவர்களில் 3 விக்கெட்களை இழந்து 168 ஓட்டங்களைப் பெற்று வெற்றியீட்டியது.

ரிதிமான் சஹா 25 ஓட்டங்களையும் அணித் தலைவர் ஷப்மான் கில் 36 ஓட்டங்களையும் சாய் சுதர்சன் 45 ஓட்டங்களையும் பெற்று ஆட்டம் இழந்தனர்.

டேவிட் மில்லர் 44 ஓட்டங்களுடனும் விஜய் ஷன்கர் 14 ஓட்டங்களுடனும் ஆட்டம் இழக்காதிருந்தனர்.