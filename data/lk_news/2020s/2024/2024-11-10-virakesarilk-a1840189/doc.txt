சிங்கள மயமாக்கல்தான் வன்னி  எதிர்கொள்ளும் பிரதான பிரச்சினை  -  சிவசக்தி அனந்தன் செவ்வி

அனைவரும் சமசமாக வாழ்வோம் என்று சொல்கின்ற இன்றைய அநுர அரசாட்சியில் வவுனியா பெரியகுளம் சந்தியில் ஒரு புத்தர்சிலை நிறுவப்பட்டுள்ளது. சிங்கள மக்கள் யாருமே இல்லாத இடத்தில் இந்த புத்தர் சிலையை நிறுவியுள்ளனர். பின்னர் சிங்கள மக்கள் மெதுவாக குடியேற்றப்படுவர் என்று கூறுகின்றார் வன்னி தோ்தல் மாவட்டத்தில் ஜனநாயக தமிழ் தேசியக் கூட்டணி சார்பில் பொதுத் தோ்தலில் போட்டியிடும் சிவசக்தி ஆனந்தன்.  முன்னாள் பாராளுமன்ற உறுப்பினருமான சிவசக்தி அனந்தன் வீரகேசரிக்கு வழங்கிய செவ்வியில் இதனைத் தெரிவித்தார் அவரது செவ்வியின் விபரம் வருமாறு,

கேள்வி - நடைபெறவுள்ள பொதுத் தேர்தலில் ஜனநாயக தமிழ் தேசியக் கூட்டணிக்கான வெற்றிவாய்ப்புகள் எவ்வாறுள்ளது?

பதில் - வெற்றி வாய்ப்புகள் மிகவும் பிரகாசமாக உள்ளன. ஜனாதிபதி தேர்தலில் சங்கு சின்னத்துக்காக இரண்டு இலட்சத்து இருபத்தாறாயிரம் பேர் வாக்களித்துள்ளனர். அந்தவகையில் மக்கள் மனதில் சங்கு சின்னம் ஆழப்பதிந்துள்ளது. தமிழ்த் தேசிய விடுதலையை முன்னெடுக்கும் சக்தியாக ஜனநாயக தமிழ் தேசியக் கூட்டணியை மக்கள் தெரிவு செய்துள்ளனர்.  வீட்டுக்கு பதிலாக சங்கை மக்கள் வரவேற்கின்றனர்.

தமிழ்த் தேசியக் கட்சிகள் ஒன்றுபடுவது அவசியம். ஆனால் அவர்கள் ஒன்றுபடுவதில்லை என்ற குற்றச்சாட்டு மக்கள் மனதில் இருந்தது. அந்தவகையில் நாம் ஐந்து கட்சிகள் (ஈ.பி.ஆர்.எல்.எவ்.,ரெலோ, புளொட், தமிழ் தேசியக் கட்சி, ஜனநாயக போராளிகள்) ஒன்றிணைந்து ஜனநாயக தமிழ்த் தேசியக் கூட்டணியாக உள்ளோம். இக்கூட்டணி பதிவு செய்யப்பட்டது. இது தேர்தலுக்கான கூட்டு அல்ல.

தொடர்ந்து தமிழ்த் தேசியப்பரப்பில் உள்ள ஏனைய கட்சிகளையும் இணைத்துக் கொள்வோம். தனிநபர் ஆதிக்கம் அல்லாத கூட்டுத் தலைமையை உருவாக்கியுள்ளோம். இதனை மக்கள் புரிந்து கொண்டு ஆதரவு தெரிவிக்கின்றார்கள். நல்ல பெறுபேறுகளை எதிர்பார்க்கின்றோம்.

பதில் - கிழக்கு மாகாணத்திலும் மக்கள் மத்தியில் வரவேற்பு காணப்படுகின்றது.  திருகோணமலையிலும் அம்பாறையிலும் அனைத்து தமிழ்க் கட்சிகளும் ஒன்றிணைந்து ஒற்றுமையாக போட்டியிட்டால்தான் தமிழ் பிரதிநிதித்துவத்தை காப்பாற்ற முடியும் என்ற நிலை காணப்படுகின்றது என்பது அனைவரும் அறிந்ததே.

அந்தவகையில் திருகோணமலையில் தமிழரசுக் கட்சியின் சார்பில் நான்கு வேட்பாளர்களும், ஜனநாயக தமிழ்த் தேசியக் கூட்டணியின் சார்பில் மூன்று வேட்பாளர்களும் போட்டியிடுகின்றனர். ஆனால் தமிழரசுக்கட்சி அம்பாறையில் பேச்சுவார்த்தை முடிவுகளை மீறி தனித்து போட்டியிடுகின்றது. வேறு வழியில்லாது நாமும் போட்டியிட வேண்டிய நிலைக்கு தமிழரசுக்கட்சி எம்மைத் தள்ளியுள்ளது. அம்பாறையில் தமிழ் பிரதிநிதித்துவம் இல்லாது போனால் அதற்கான முழுப்பொறுப்பையும் தமிழரசுக்கட்சியே ஏற்க வேண்டும்.

கேள்வி -. நீங்கள் வன்னித் தேர்தல் மாவட்டத்தில் போட்டியிடுகின்றீர்கள். வன்னியைப் பொறுத்தைவரையில் தமிழ் மக்கள் எதிர்கொள்ளும் பிரதான பிரச்சினையாக எதனை அடையாளம் காண்கின்றீர்கள்?

பதில் - முக்கியமான பிரச்சினைகளாக சிங்களக் குடியேற்றங்கள், பௌத்த விகாரைகள் அமைத்தல் காணப்படுகின்றது. தொல்லியல் துறையின் ஆக்கரமிப்புகள், வனவளத்துறையின் ஆக்கிரமிப்புகள் ஆகியவையும் பெரும் பிரச்சனைகளாக உள்ளன. அடுத்து வன்னி மக்களின் பெரிய பிரச்சினையாக காணப்படுவது யானைகளின் தொல்லையாகும்.

மஹிந்த ஆட்சிக் காலத்தில் வவுனியா வடக்கு பிரதேசத்தில் சிங்கள குடியேற்றங்கள் இடம்பெற்றன. நல்லாட்சிக் காலத்தில் மைத்திரிபால சிறிசேன உறுதியை வழங்கினார். அதனால் இன்று வடக்கு பிரதேச சபையை தமிழ் மக்கள் இழக்கும் நிலை உருவாகியுள்ளது.

அனைவரும் சமசமாக வாழ்வோம் என்று சொல்கின்ற இன்றைய அநுர அரசாட்சியில் வவுனியா பெரியகுளம் சந்தியில் ஒரு புத்தர்சிலை நிறுவப்பட்டுள்ளது. சிங்கள மக்கள் யாருமே இல்லாத இடத்தில் இந்த புத்தர் சிலையை நிறுவியுள்ளனர். பின்னர் சிங்கள மக்கள் மெதுவாக குடியேற்றப்படுவர். கடந்தவாரம் சுமார் நூறு பௌத்த பிக்குகள் பெரியகுளத்துக்கு வந்து இந்தசிலையின் அருகில் பிரித் ஓதியுள்ளனர்.

இணைந்து இருந்த வடக்கு, கிழக்கு மாகாணத்தை இன்றைய ஆட்சியின் முக்கிய பங்காளர்களான ஜே.வி.பி.யினரே இரண்டு மாகாணங்களாக பிரித்தனர். கிழக்கை பௌத்த சிஙகள மயமாக்குவதே அதன் நோக்கம். இப்போது அவர்களின் பிரதான நோக்காக வன்னித் தேர்தல் மாவட்டமே காணப்படுகின்றது.

தொன்னூற்றைந்து வீதம் தமிழ் பேசும் மக்கள் வாழ்கின்ற வவுனியாவில்  கடந்த இருபது வருடங்களுக்கு மேலாக ஒரு தமிழ் அரசாங்க அதிபர் நியமிக்கப்படவில்லை. வவுனியா மத்திய தபால் நிலையத்தில் தமிழ் தெரியாத ஒரு சிங்கள தபால் அதிபரே காணப்படுகின்றார். தொல்லியல் துறை ஆய்வுகள் என்ற போர்வையில் எமது ஆலயங்கள் கபளீகரம் செய்ப்படுகின்றன.

காடுகளை அண்டிவாழும் மக்கள் வாழும் கிராமங்களில் யானைகளின் தொல்லை மிகவும் அதிகமாக காணப்படுகின்றது. மாலைவேளைகளில் மக்கள் நடமாட அஞ்சுகின்றனர்.

கேள்வி - இந்தப்பிரச்சினைகளைத் தீர்ப்பதற்கு கடந்த காலங்களில் என்ன செய்திருக்கின்றீர்கள்? எதிர்காலத்தில் என்ன செய்யப் பேகின்றீர்கள்?

பதில் - கடந்த காலங்களில் நான் பாராளுமன்றப் பிரதிநிதியாக இருந்தபோது குரல் கொடுத்திருக்கின்றேன் என்பது யாவரும் அறிந்ததே. சிங்களக் குடியேற்றங்கள், பௌத்த மயமாக்கல் தொடர்பாக பல பத்திரிகை அறிக்கைகள் ஊடாக வெளிக் கொண்டு வந்திருக்கின்றேன். இவற்றுக் கெதிரான பல போராட்டங்களை நடத்தியிருக்கின்றோம். நடைபெற்ற அனைத்துப் போராட்டங்களிலும் பங்கு பற்றியுள்ளோம். உதாரணமாக வெடுக்குநாறிமலை விவகாரம், குருந்தூர்மலை விவகாரம் தொடர்பான போராட்டங்களில் பங்கெடுத்துள்ளோம். அவற்றை பத்திரிகைகள் வாயிலாக வெளிக் கொண்டு வந்துள்ளோம்.

எதிர்காலத்தில் இன்னும் வேகமாக இவற்றுக்கெதிரான நடவடிக்கைகள், போராட்டங்களை முன்னெடுப்போம். நான் பாராளுமன்ற உறுப்பினராக தெரிவு செய்யப்பட்டால் பாராளுமன்றத்தில் குரல் கொடுப்பேன். வன்னித் தேர்தல் மாவட்டத்தில் உள்ள அனைத்து கட்சிகளையும், அனைத்து சிவில் அமைப்புகளையும் ஒன்றிணைத்து இவற்றுக்கெதிராக செயற்படுவோம். அதற்கான ஜனநாயக ரீதியிலான பொது அமைப்பு ஒன்றை அனைவரையும் இணைத்து உருவாக்கிச் செயற்படுவோம்.

கேள்வி - போர் முடிவுக்கு வந்த பின்னர் தமிழ்த் தேசியக் கட்சிகளால் மக்களுக்கு எதனையும் பெற்றுத்தர முடியவில்லை என்று மக்கள் மத்தியில் ஒரு கருத்துள்ளது. இதனை நீங்கள் ஏற்றுக் கொள்வீர்களா?

பதில் - இதற்கான முழுப்பொறுப்பையும் தமிழரசுக் கட்சியே ஏற்றுக் கொள்ள வேண்டும். தமிழ்த் தேசியக் கூட்டமைப்பு பதிவு செய்யப்பட வேண்டும். அதன் நிர்வாக முறைமை மாற்றப்பட்டு அனைவருக்கு சுழற்சிமுறையிலான தலைமைத்துவம் வழங்கப்பட வேண்டும். கூட்டமைப்பாக நாம் இணைந்து தமிழர்களின் தேசியப் பிரச்சனைக்காக போராட வேண்டும் என்று ஈ.பி.ஆர்.எல்.எவ். ஆகிய நாங்கள் உள்ளிருந்து போராடினோம். அதற்கு தலைமைப் பொறுப்பை ஏற்றிருந்த தமிழரசுக்கட்சி மறுத்து விட்டது. அதனால் நாம் கூட்டமைப்பிலிருந்து வெளியேறினோம். பின்னர் கூட்டமைப்பு நல்லாட்சி அரசாங்கத்தில் பங்காளிகளாக இருந்தனர். அது ஒரு அரிய சந்தர்ப்பம். ஆனால் அவர்கள் எதனையும் செய்யவில்லை.

ஐ.நா.சபையில் போர்குற்ற விசாரணைகளை மேற்கொள்வதற்கு இரண்டு வருட கால நீடிப்பு வேண்டும் என்று நல்லாட்சி அரசு கேட்டபோது அதற்கு கூட்டமைப்பினராக இருந்த பதினைந்து பாராளுமன்ற உறுப்பினர்கள் ஆம் என்று கையெழுத்திட்டனர். நான் மட்டுமே கையெழுத்திட மறுத்தேன். சுமந்திரனால் கூட்டமைப்பு சிதைந்து போனது. தமிழரசுக்கட்சியும் இன்று நீதிமன்றம் சென்று சின்னாபின்னமாகிப் போனது. இதனால் தமிழ் மக்களுக்கு எதனையும் பெற்றுத்தர முடியவில்லை. நாம் ஒற்றுமையாக ஐந்து கட்சிகள் இணைந்து ஜனநாயக தமிழ்த் தேசியக் கூட்டணி என இயங்குகின்றோம். நாம் தமிழ் மக்களின் உரிமைப் போராடத்தை முன்னேடுப்போம்.

கேள்வி - மீண்டும் தமிழ் தேசியக் கூட்டமைப்பாக இணைந்து செயற்படக்கூடிய வாய்ப்புகள் எதிர்காலத்தில் உருவாகலாமா?

பதில் - இல்லை அதற்கான வாய்ப்பு இல்லை. ஏனெனில் தமிழ்த் தேசியக் கூட்டமைப்பு என்பது முடிவுக்கு வந்து விட்டது. தமிழ்த் தேசிய விடுதலை வரலாற்றில் தமிழர் விடுதலை கூட்டணி, தமிழ்த் தேசியக் கூட்டமைப்பு என கூட்டணிகள் உருவாகின. பின்னர் பல்வேறு காரணங்களால் மறைந்து போயின. இப்போது ஜனநாயக தமிழ்த் தேசிய கூட்டணி என்ற பெயரில் இக்கூட்டணி புதிய பரிணாமம் பெற்றுள்ளது. இது ஆரோக்கியமான, ஆற்றல் கூடிய, ஆளுமை மிக்க கூட்டணியாகும். இதுவே தமிழர்களின் தேசிய இனப்பிரச்சனையை முன்னெடுக்கும் தலைமைப் பாத்திரத்தை வகிக்கும்