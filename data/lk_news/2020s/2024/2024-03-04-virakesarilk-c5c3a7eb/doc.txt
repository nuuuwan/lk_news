குத்தகை ஒப்பந்தத்தை பணயமாக வைத்து தொழிலாளர்களின் சம்பளத்தைப் பெற முடியுமா?

தோட்டத்தொழிலாளர்களின் வேதன விவகாரம் தொடர்பான பேச்சுக்கள்  ஒரு இலக்கில்லாத பயணத்தை ஆரம்பித்துள்ளது எனலாம். கடந்த வாரம் இடம்பெற்ற ஊடகவியலாளர் சந்திப்பின் போது இலங்கை தொழிலாளர் காங்கிரஸின் பொதுச்செயலாளரும் அமைச்சருமான ஜீவன் தொண்டமான் இது குறித்த கேள்விக்கு பதிலளிக்கும் போது, ‘அடிப்படை சம்பளம் 1,700 ரூபாவை வழங்கினால்  ஏனைய நலன்புரி சேவைகளை  நிறுத்த வேண்டி வரும் என கம்பனிகள் கூறுகின்றன. அப்படி நடந்தால்    இந்த விடயத்தில் கம்பனிகளுடனான குத்தகையில் கை வைக்க வேண்டிவரும்’  எனக் கூறியிருந்தார்.

தொழிலாளர்களின் வேதன விவகாரத்துக்கும் அரசாங்கத்துடன் கம்பனிகள் செய்து கொண்டுள்ள குத்தகை ஒப்பந்தத்துக்கும் முடிச்சு போட முடியாது என்பதை தொழிற்சங்கங்கள் விளங்கிக்கொள்ள வேண்டும். அதே வேளை தொழிலாளர்களின் சேமநலன் தொடர்பான ஒரு கூட்டு ஒப்பந்தம் உள்ளதை  தொழிற்சங்கங்கள் மறந்து விட்டன.

1995 ஆம் ஆண்டு அரசாங்கமானது (பெருந்தோட்ட அமைச்சு)  பெருந்தோட்டங்களை பராமரிக்கவும் முகாமைத்துவம் செய்யவும் 22 பிராந்திய பெருந்தோட்ட கம்பனிகளுடன்  53 வருட குத்தகை ஒப்பந்தமொன்றை செய்தது. இதற்குப் பிரதான காரணம் அதுவரை தோட்டங்களை நிர்வாகம் செய்து வந்த இலங்கை அரச பெருந்தோட்ட கூட்டுத்தாபனம் (SLSPC) மற்றும் மக்கள் தோட்ட அபிவிருத்தி சபை (JEDB) ஆகிய இரண்டு பிரதான நிறுவனங்களும் தோட்டங்களை நிர்வகிப்பதில் முகங்கொடுத்த சிக்கல்களாகும். நிதி நிர்வாகத்தில் அவை வீழ்ச்சியை சந்தித்திருந்தன.

தோட்டங்களை தனியார் மயப்படுத்துவது என அரசாங்கம்  முடிவெடுத்தமைக்கு உலக வங்கியின் ஆலோசனையும் ஒரு காரணம் என்பதை மறுப்பதற்கில்லை. அச்சந்தர்ப்பத்தில் பிரதான தொழிற்சங்கமாக விளங்கிய இலங்கை தொழிலாளர் காங்கிரஸின் தலைவராக இருந்த அமரர் செளமியமூர்த்தி தொண்டமானும் இதற்கு ஆதரவாகவே  இருந்தார்.  அக்காலகட்டத்தில் அதற்குப் பல காரணங்கள் முன்வைக்கப்பட்டிருந்தன.

கம்பனிகளுடனான  குத்தகை ஒப்பந்தத்துக்குப்பிறகே, தொழிலாளர்களின் வேதனத்தை தீர்மானிக்கும் கூட்டு ஒப்பந்த முறை ஏற்படுத்தப்பட்டது. அக்காலகட்டத்தில் அதிக உறுப்பினர்களைக் கொண்டிருந்த இலங்கை தொழிலாளர் காங்கிரஸ், இலங்கை தேசிய தோட்டத் தொழிலாளர் சங்கம், மற்றும் பல தொழிற்சங்கங்களின் கூட்டணியான , பெருந்தோட்ட  தொழிற்சங்க கூட்டமைப்பு ஆகிய மூன்று அமைப்புகளுமே இதில் கைச்சாத்திடும் அதிகாரத்தைப் பெற்றிருந்தன.

இங்கு முக்கியமாக நோக்க வேண்டிய விடயம் என்னவென்றால் தொழிலாளர்களுக்கு சம்பளம் தொடர்பான கூட்டு ஒப்பந்தம் இரண்டு வருடங்களுக்கொரு முறை செய்து கொள்ளப்படுவது போன்று, மூன்று வருடங்களுக்கொரு முறை அவர்களின் சேமநலன் தொடர்பான கூட்டு ஒப்பந்தம் ஒன்றும் செய்து கொள்ளப்பட்டு வந்தது. ஆரம்ப கால தொழிற்சங்கவாதிகள் பலருக்கு இது ஞாபகமிருக்கும். இப்போதுள்ள தொழிற்சங்கங்கள் அரசியல் கட்சிகளாக மாறி விட்டமையாலும் அதில் புதிதாக அங்கம் வகித்து வருவோருக்கு தொழிற்சங்க செயற்பாடுகள் பூஜ்ய நிலையில் இருப்பதாலும் கூட்டு ஒப்பந்த சரத்துக்களைப் பற்றிய தெளிவு இவர்களுக்கு இல்லை எனலாம்.

சம்பளம் தொடர்பான கூட்டு ஒப்பந்தம் எந்த வகையிலும் தொழிலாளர்களின் சேம நலன் தொடர்பான கூட்டு ஒப்பந்தத்தை பாதிக்காது. தற்போது சம்பள நிர்ணய சபையினால் தொழிலாளர்களின் வேதனம் தீர்மானிக்கப்பட்டு வந்தாலும், சேம நலன் தொடர்பான கூட்டு ஒப்பந்தத்தத்தில் தொழிற்சங்கங்கள் அக்கறை காட்டாது இருந்த காரணத்தினாலேயே கம்பனிகள் இப்போது அது குறித்து பேச ஆரம்பித்துள்ளன.

மூன்று வருடங்களுக்கொரு முறை செய்யப்பட்டு வந்த தொழிலாளர் சேமநலன் தொர்பான கூட்டு ஒப்பந்தம் இறுதியாக 24/07/2003 அன்றே செய்யப்பட்டது. இதிலுள்ள முக்கியமான சரத்துக்கள் என்னவென்றால்,    ஒப்பந்தம் கைச்சாதிட்டுள்ள ஒரு சாரார் தாம் இந்த ஒப்பந்தத்திலிருந்து விலகிக் கொள்வதாக அறிவிக்கும் வரை இந்த ஒப்பந்தம் மூன்று வருட காலத்திற்கு அமுலில் இருக்கும். ஆனால் எந்த ஒரு சாராருக்கும் மூன்று வருடம் முடியும் முன்பே இந்த ஒப்பந்ததில் இருந்து விலக முடியாது. இந்த ஒப்பந்தத்தின் படியே தொழிலாளர்களின் சம்பளம் மற்றும் மேலதிக கொடுப்பனவுகள் சம்பந்தமாக பிரிதொரு ஒப்பந்தமூலம் தீர்மானிக்கப்படும்.

தொழிலாளர்களுக்கு வேலை செய்யும் அளவுக்கு ஏற்ப நியாயமான மேலதிக கொடுப்பனவு வழங்கப்படும். வருடத்தில் 300 நாட்கள் வேலை வழங்கப்படும். (நிபந்தனைகளுடன்) தோட்ட வேலைகளை செய்வதற்கு தோட்டத்திலுள்ள தொழிற்சங்கத் தலைவர்களுடன் பேசியே தீர்மானங்களை எடுக்க வேண்டும் அதாவது தொழிலாளர்கள் பறிக்கும் கொழுந்து அளவினை மாற்ற வேண்டும் போன்ற தீர்மானங்கள் இதில் உள்ளடக்கப்படும். ஞாயிறுக் கிழமை மற்றும் விடுமுறை நாட்களில் தொழிலாளர்களை தோட்ட நிர்வாகம் வேலைக்கமர்த்திக் கொள்ளப்படுவார்களேயானால் அவர்களுக்கு ஒன்றரை நாள் மற்றும் இரட்டை சம்பளங்கள் வழங்கப்படவேண்டும். பெண் தொழிலாளர்களின் பிரசவ சகாய நிதி, தொழிலாளர்கள் வழமையாக கடைபிடித்து வரும் பழக்க வழங்கங்கள், தொழிற்சங்கங்கள் ‘மினிட்’ புத்தகங்களைப் பாவிக்கும் முறை, இரண்டு வாரங்களுக்கொரு முறை தோட்ட நிர்வாகத்திற்கும் தொழிற்சங்கங்களுக்குமிடையிலான கட்டாய பேச்சுவாத்தை, வேலை உற்பத்தித் திறன், எடுக்கப்படும் கொழுந்தின் அளவு, சுகாதாரம் மற்றும் பாதுகாப்பு, தோட்ட கோவில்களுக்கு நிதி, தொழிலாளி ஒருவர் வெளிநாடு சென்று திரும்பும்போது அவருக்கு இரண்டு வருட லீவுக்கான ஒப்பந்தம் இப்படி பல விடயங்களை அந்த ஒப்பந்தம் கூறுகின்றது.

2003 ஆம் ஆண்டு செய்து கொள்ளப்பட்ட ஒப்பந்தத்திற்குப்பிறகு, காலமாற்றத்திற்கேற்பவும் வாழ்க்கைச் செலவின் அடிப்படையிலும் இந்த ஒப்பந்தத்தில் சீர்திருத்தங்களை மேற்கொண்டு புதிய ஒப்பந்தங்களை செய்ய, கூட்டு ஒப்பந்த தொழிற்சங்கங்கள் எந்த முயற்சிகளையும் மேற்கொள்ளவில்லை. இதன் காரணமாக 2003 ஆம் ஆண்டு உள்ள சேமநலன்களையே இன்று வரை தோட்டத்தொழிலாளர்கள் அனுபவித்து வருகின்றனர். இதற்கு ஒரு உதாரணத்தைக் கூறலாம்.  தோட்டத்தில் மரணங்கள் சம்பவிக்கும் போது அக்குடும்பத்துக்கு வழங்க வேண்டிய நிதி 2003 ஆம் ஆண்டு 2 ஆயிரம் ரூபாய் என்று உள்ளது. இன்று அந்த பணம்  மரண வீட்டிற்கு கொடிகள் வாங்கவே போதாது.

ஆக கடந்த இருபது வருடங்களாக தொழிலாளர்களின் சேமநலன்கள் குறித்து எந்த அக்கறையுமின்றி   இருக்கும் கம்பனிகள்,  புதிதாக எந்த சேமநலன்களை நிறுத்தப்போகின்றன?

இப்படி ஒரு ஒப்பந்தம் இருப்பதையே மறந்து விட்டிருக்கும் தொழிற்சங்கங்கள் எந்த சேமநலன்களை புதிதாக பெற்றுக்கொடுக்கப்போகின்றன?

எனவே, தொழிலாளர்களின் சேமநலன் தொடர்பில்  அறியாமல் தெரியாமலிருக்கும் தொழிற்சங்கங்கள், கம்பனிகளின் குத்தகை ஒப்பந்தம் பற்றிய சட்டரீதியான விடயங்களை அறியாது அது பற்றி பேச விழைந்திருப்பது வேடிக்கையாகும்.

2023 ஆம் ஆண்டு ஜுன் மாதம் இலங்கை தேயிலைச் சபையில் இடம்பெற்ற ஊடகவியலாளர் சந்திப்பில் பெருந்தோட்ட கைத்தொழில் இராஜாங்க அமைச்சர் லொஹான் ரத்வத்த ஒரு முக்கியமான விடயத்தை அறிவித்தார். அதாவது கம்பனிகளுடனான குத்தகை ஒப்பந்தத்தை நீடிப்பதற்கு அரசாங்கம் முடிவு செய்துள்ளதாக அவர் கூறியிருந்தார்.

1995 ஆம் ஆண்டு செய்து கொள்ளப்பட்ட ஒப்பந்தம் முடிவுக்கு வருவதற்கு 25 வருடங்கள் இருக்கும் போதே  அரசாங்கம் ஒப்பந்தத்தை நீடிப்பதற்கு முடிவு செய்து விட்டது. ஏனென்றால் இப்போதைய சூழ்நிலையில் ஒப்பந்தத்தை இரத்து செய்து விட்டு தோட்டங்களை பொறுப்பேற்று நடத்துவதென்பது அரசாங்கத்தால் கனவிலும் நினைத்துப் பார்க்க முடியாத விடயம். தோட்டங்களை நடத்த முடியா விட்டால் எம்மிடம் ஒப்படையுங்கள் என அரசாங்கத்தின் பக்கமிருக்கும் சில அமைச்சர்கள் கூறுவது சிறந்த நகைச்சுவைகளாகும். ஏற்கனவே அரசாங்கத்தின் நிறுவனங்களான  இலங்கை அரச பெருந்தோட்ட கூட்டுத்தாபனம்  மற்றும் மக்கள் தோட்ட அபிவிருத்தி சபை இரண்டுமே தொழிலாளர்களுக்கு பாக்கி வைத்திருக்கும் ஊழியர் சேமலாப /நம்பிக்கை நிதி நிலுவைத்தொகைகள் கோடிகளைத் தாண்டி சென்றுக்கொண்டிருக்கின்றன. சிலர் இந்த கொடுப்பனவுகளைப் பெறாமலேயே இறந்தும் விட்டனர். இந்நிலையில் புதிய ஒரு முகாமைத்துவ நிறுவனத்தை உருவாக்கி, அரசாங்கமானது கம்பனிகளிடம் தோட்டங்களை வாங்கி நடத்துவதென்பது நடக்காத காரியமாகும்.

மேலும் கம்பனிகளுடனான குத்தகை ஒப்பந்தத்தில், பிரதான கம்பனிகள் தோட்டங்களை  உப குத்தகைக்கு  வழங்கலாம் என்ற அம்சம் உள்ளடக்கப்பட்டுள்ளது. அதன்படி பல கம்பனிகள் தமது சில தோட்டங்களை உப குத்தகைக்கு வழங்கியுள்ளன.

ஆகவே சிக்கலான விவகாரங்களில் கை வைப்பதை விட்டு விட்டு , தொழிலாளர் சம்பள விவகாரம் தொடர்பில் தொழிற்சங்கங்கள் கம்பனிகளுடன் பேச்சு நடத்த வேண்டும். தொழிற்சங்கங்கள் முன்வைத்துள்ள சம்பளத்தொகை 1700 ரூபாவாக இருக்கும் போது கம்பனிகளால் எவ்வளவு வழங்க முடியும் என்ற கேள்வி முக்கியமானது. கூட்டு ஒப்பந்த காலத்திலேயே தொழிற்சங்கங்கள் முன்வைக்கும் தொகைக்கு எச்சந்தர்ப்பத்திலும் கம்பனிகள் இணங்கி வந்ததாக சரித்திரம் கிடையாது. தொழிற்சங்கங்கள் என்ன தான் கருத்துக்களை முன்வைத்தாலும் அரசாங்கம் இந்த விடயத்தில் கம்பனிகள் சார்பாகவே இயங்கும்.

கடந்த வருடம் டிசம்பர் மாதம் இறுதி வரை ஜனாதிபதியால் முன் வைக்கப்பட்ட கோரிக்கைக்கு செவி சாய்க்காமலிருக்கும் கம்பனிகள்  தொழிற்சங்கங்களை ஒரு பொருட்டாகவே கருதவில்லையென்பது தெரிகின்றது. குறித்த சம்பளத்தை வழங்கும்படி தொழில் அமைச்சு வர்த்தமானி அறிவித்தலை வெளியிடாமல் ஏன் இன்னும் தாமதித்து வருகின்றது? குறித்த சம்பளத்தை வழங்குவதற்கும், சம்பளம் தொடர்பான நீதிமன்றத்தில் விசாரணைகளில் இருக்கும் வழக்குக்கும் எந்த தொடர்புமில்லையென சட்டமா அதிபர் ஆலோசனைகளை வழங்கியிருந்தால் சம்பளத்தை வழங்குவதற்கு  என்ன தடை உள்ளது?  ஜனாதிபதி நேரடியாக இதில் தலையிட்டால் ஒழிய நடக்கப்போவது ஒன்றுமில்லை. ஆனால் அது ஜனாதிபதித் தேர்தல் திகதி அறிவிக்கப்படும் வரை இழுபறியாகக் கூடாது என்பதுவும் முக்கிய விடயம்.