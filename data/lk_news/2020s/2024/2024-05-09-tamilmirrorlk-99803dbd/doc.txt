டயானாவுக்கு பிறப்பித்த உத்தரவு என்ன?

சுற்றுலாத்துறை இராஜாங்க அமைச்சர் டயானா கமகே    பாராளுமன்ற உறுப்பினராக தொடர்ந்தும் செயற்படுவதை தடுக்கும் வகையில் உயர் நீதிமன்றம் ரிட் கட்டளையை புதன்கிழமை (08)  பிறப்பித்துள்ளது.

நீதியரசர்களான காமினி அமரசேகர, குமுதுனி விக்கிரமசிங்க மற்றும் ஜனக் டி சில்வா ஆகியோர் அடங்கிய நீதியரசர்கள் குழாம், இந்த வரலாற்று தீர்ப்பை வழங்கியுள்ளது.

சமூக செயற்பாட்டாளரான ஓஷல லக்மால் ஹேரத், இராஜாங்க அமைச்சர் டயனா கமகேவின் பிரித்தானிய பிரஜாவுரிமை தொடர்பில் மேன்முறையீட்டு நீதிமன்றத்தில் தாக்கல் செய்த எழுத்தாணை மனு மீதான விசாரணையின் பின்னர் மூன்றில் இரண்டு பெரும்பான்மை தீர்ப்பு வழங்கப்பட்டது.

அந்த தீர்ப்பை ஆட்சேபனைக்குட்படுத்தி உயர் நீதிமன்றத்தில் தாக்கல் செய்த மேன்முறையீட்டு மனு தொடர்பான விசாரணையை நிறைவு செய்த உயர் நீதிமன்றம் இந்த தீர்ப்பை புதன்கிழமை (08) வழங்கியது.

மேற்படி மனுமீதான விசாரணையை பெப்ரவரி 13ஆம் திகதி  நிறைவுக்கு கொண்டுவந்த  நீதியரசர்கள் குழாம் அமர்வு அதன் தீர்ப்பை காலவரையின்றி ஒத்திவைக்க தீர்மானித்தது.

இந்த நிலையில் டயானா கமகே பாராளுமன்ற உறுப்பினர் பதவி மற்றும் பிரஜாவுரிமைக்கு எதிராக தாக்கல் செய்த மனு மேன்முறையீட்டு நீதிமன்றத்தினால் நிராகரிக்கப்பட்ட இரண்டு வாரங்களின் பின்னர் சமூக ஆர்வலர் ஓஷல ஹேரத் இந்த மேன்முறையீட்டு மனுக்களை முன்வைத்திருந்தார்.

எனவே டயானா கமகே இரட்டைக் குடியுரிமையைப் பெற்றுள்ளதால், இலங்கையில் பாராளுமன்ற உறுப்பினர் பதவியை வகிக்க தகுதியற்றவர் என தீர்ப்பு வழங்குமாறு   ஹேரத் தனது மனுவில் கோரியிருந்தார். .

ஐக்கிய மக்கள் சக்தியின் தேசியப்பட்டியல் ஊடாக பாராளுமன்றத்துக்குள் காலடி எடுத்துவைத்து, பின்னர் அரசாங்கத்துக்கு ஆதரவளித்து  இராஜாங்க அமைச்சுப் பதவியை பெற்றுக்கொண்டார் டயானா.

இரட்டைக் குடியுரிமை உடையவர்கள் பாராளுமன்ற உறுப்பினராகப் பதவி வகிப்பதற்கு அரசமைப்பின் 21 ஆவது திருத்தச் சட்டம் ஊடாகத் தடை விதிக்கப்பட்டுள்ளது.