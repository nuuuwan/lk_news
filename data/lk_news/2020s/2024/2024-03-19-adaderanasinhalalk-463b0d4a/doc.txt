වසරේ රූපවාහිනී නාලිකාව ඇතුළු ස්ලිම් කැන්ටා ජනතා සම්මාන රැසක් TV දෙරණ ට

වසරේ තාරුණ්‍යයේ සහ ජනතාවගේ රූපවාහිනි නාලිකාව ඇතුළු සම්මාන රැසකින් ටී.වී. දෙරණ අද යළි යළිත් සම්මානයට පාත්‍ර වුණි.

ඒ, අද (19) රාත්‍රියේ අති උත්කර්ෂවත් ලෙස පැවැති '2024 ස්ලිම් කැන්ටා' සම්මාන රාත්‍රියේදී සුවහසක් ජනතාවගේ කැමැත්ත හා විශ්වාසය දෙරණ මාධ්‍ය ජාලය සතු බවට යළිත් සනාථ කරමිනි.

ශ්‍රී ලංකා අලෙවිකරණ ආයතනය 18වන වරටත් සංවිධාන කළ 2024 ස්ලිම් කැන්ටා ජනතා සම්මාන රාත්‍රිය මෙලෙස කොළඹදී පැවැත්වුණි.

එහිදී ජනතාවගේ රූපවාහිනි නාලිකාව ලෙසින් ජනතා සම්මානය අඛණ්ඩව 07වන වරටත් දිනාගත්තේ කවදත් ජනතාවාදී මාධ්‍ය මෙහෙවරක නිරත වන ටී.වී. දෙරණ ය.

එමෙන්ම තාරුණ්‍යයේ රූපවාහිනි නාලිකාව ලෙසින් ජනතා සම්මානයෙන් පිදුම් ලැබුවේද ටී.වී. දෙරණ ය.

ජනතාවගේ නිවේදකයා ලෙසින් අඛණ්ඩව 06වන වරටත් ජනතා සම්මානයට පාත්‍ර වූයේ ටී.වී. දෙරණ චතුර අල්විස් ය.

ජනතාවගේ ටෙලිනාට්‍ය ලෙසින් යළිත් ජනතා සම්මානයට පාත්‍ර වුණේ ටී.වී. දෙරණ ඔස්සේ විකාශය වන දෙවෙනි ඉනිම ටෙලි නාට්‍යය යි.

2024 වසරේ ජනතාවගේ ටෙලිනාට්‍ය නළුවා ලෙසින් රවීන් කණිෂ්ක සම්මානය දිනා ගත්තේය.

2024 ස්ලිම් කැන්ටා ජනතා සම්මාන උළෙලේදී වසරේ තාරුණ්‍යයේ රංගන ශිල්පිනිය ලෙස දෙවෙනි ඉනිමේ නයනතාරා වික්‍රමාරච්චි සම්මානයට පාත්‍ර වූවාය.