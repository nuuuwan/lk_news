மக்கள் மத்தியில் பிளவுகளை ஏற்படுத்தும் அரசியல் கலாசாரம் நீக்கப்பட வேண்டும் - ரணில் வில்லத்தரகே

போலிய தேசியத்துவம் மற்றும் இனவாதம் என நாட்டில் அரசியல் செய்யாது, கீழ் மட்டத்திலிருந்து மக்களின் தேவைகளை முன்னிறுத்தியே செயல்பட வேண்டும். மக்கள் மத்தியில் பிளவுகளை ஏற்படுத்தும் இழிவான அரசியல் கலாசாரம் நாட்டிலிருந்து நீக்கப்பட வேண்டும்.

அதற்கு புதிய சிந்தனைகளை உடைய இளைய சமூகத்தினர் தேசிய அரசியலில் ஈடுப்பட வேண்டும் என புதிய ஜனநாயக முன்னணியின் கொழும்பு மாவட்ட வேட்பாளர் ரணில் வில்லத்தரகே  தெரிவித்தார்.

தனது அரசியல் பிரவேசம் குறித்து வீரகேசரிக்கு தெளிவுப்படுத்துகையிலேயே ரணில் வில்லத்தரகே  மேற்கண்டவாறு கூறினார்.

கீழ் மட்டத்திலிருந்து உழைத்து உலகின் சிறந்த ஆடைதொழில் நுட்பங்களை கற்று இலங்கையில் முன்னணி இளம் வர்த்தகராக திகழ்கின்றேன்.

தொழில் ரீதியாக உயரிய இலக்கை அடைந்து விட்டேன். எனவே மக்களுக்கு முழு அளவில் சேவை செய்ய பாராளுமன்ற தேர்தலில் போட்டியிடுகின்றேன்.

சுமார் 15 வருடங்களாக தொழில் வாழ்க்கையில் பலருக்கு வேலை வாய்ப்புகளை ஏற்படுத்தி கொடுத்துள்ளேன்.

ஐக்கிய தேசிய கட்சியின் தலைவர்களான ஜே.ஆர். ஜயவர்தன மற்றும் ரணசிங்க பிரேமதாச ஆகியோர் உருவாக்கிய ஆடைத் தொழிற்சாலைகள் மற்றும்  ஏனைய பொருளாதார திட்டங்கள் ஊடாக நாட்டு மக்கள் பல வழிகளில் நன்மை அடைந்துள்ளனர்.

எனது அரசியல் பிரவேசமானது மக்கள் நல திட்டங்களை மையப்படுத்தியதாகவே உள்ளது. நாட்டில் தற்போதுள்ள முட்டாள் தனமான அரசியல் கலாசாரத்தில் ஏமாற்றமடைந்து, அத்தியாவசிய சேவைகளை பெற்றக்கொள்ள மக்கள் வீதிகளில் வரிசையில் நின்று உயிரிழக்கும் போது, நாம் எவ்வாறு மகிழ்ச்சியடைய முடியும்.

எனவே அந்த நிலைமையை மாற்றுவதற்காக எம்மை போன்ற திறமையான இளைஞர்கள் தேசிய அரசியலில் ஈடுப்பட வேண்டும். இதன் அடிப்படையிலேயே எனது அரசியல் பிரவேசம் அமைந்துள்ளது.

மக்களின் இத்தகைய தேவைகளை கருத்தில் கொள்ளாவிடின் மீண்டும்  நெருக்கடியான நிலைமையே ஏற்படும். இலங்கையின் இனி வரிசை யுகம் ஏற்பட கூடாது. எவ்வாறாயினும் நான ஆரம்பித்துள்ள இந்த அரசியல் பயணம் எளிதானதல்ல என்பது எனக்கு தெரியும்.

பல நிறுவனங்களின் உரிமையாளனான நான்  நாட்டின் நலன் கருதியே அரசியலில் பிரவேசிக்கின்றேன். அரசியலில் சம்பாதிக்க வேண்டிய தேவை எனக்கு இல்லை.  எனவே அரசியல் பிரவேசத்திற்கு ஐக்கிய தேசிய கட்சியை நான் தேர்ந்தெடுக்க பல காரங்கள் உள்ளன.

இலங்கையின் அரசியல் வரலாற்றில் ஐக்கிய தேசிய கட்சி மக்களின் தேவைகளை மாத்திரம் கருத்தில் கொண்டு கீழ் மட்டத்தில் செயல்திட்டங்களை முன்னெடுத்த கட்சியாகும்.

வீட்டுத்திட்டங்கள், தொழிழல் துறை வளர்ச்சி மற்றும் பொருளாதாரம் என அனைத்து துறைகளையும் மக்களின் பங்களிப்புடன் முன்னெடுத்துள்ளது.

இதனூடாகவே மக்களின் வாழ்வாதாரம் உறுதி செய்யப்பட்டது. திறந்த பொருளாதாரத்தின் ஊடாக இலங்கையை உலக சந்தையில் பிரகாசிக்க செய்த கட்சியும் ஐக்கிய தேசிய கட்சி தான். அந்த கட்சியின் பொருளாதார கொள்கைகள் மீது ஈர்ப்பு கொண்டவனாக அரசியலுக்குள் வந்துள்ளேன்.

போலிய தேசியத்துவம் மற்றும் இனவாதம் என நாட்டில் அரசியல் செய்யாது, கீழ் மட்டத்திலிருந்து மக்களின் தேவைகளை முன்னிறுத்தியே செயல்பட வேண்டும்.

மக்கள் மத்தியில் பிளவுகளை ஏற்படுத்தும் இழிவான அரசியல் கலாசாரம் நாட்டிலிருந்து நீக்கப்பட வேண்டும்.

அதற்கு புதிய சிந்தனைகளை உடைய இளைய சமூகத்தினர் தேசிய அரசியலில் ஈடுப்பட வேண்டும். ஐக்கிய தேசிய கட்சி தனது வரலாற்றில் அத்தகைய தலைவர்களை உருவாக்கியுள்ளது.

எனது கொள்கைகளும் ஐக்கிய தேசிய கட்சியின் கொள்கைகளும் ஒருமித்த நிலையில் உள்ளன. நான் இந்த கட்சியை தேர்ந்தெடுக்க இதுவே பிரதான காரணமாகம்.

சஜித் பிரேமதாச மற்றும் அநுரகுமார திசாநாயக்க உள்ளிட்ட அரசியல் தலைவர்களுடன் ரணில் விக்கிரமசிங்கவை ஒப்பிடும் போது, ஆடுகளுக்கு மத்தியில் உள்ள ஒரு சிங்கத்தை போன்ற உணர முடிகிறது.

பொருளாதார நெருக்கடியில் இலங்கை படுபாதாளத்தில் விழுந்திருந்த போது, இன்று வீரவசனம் பேசும் தலைவர்கள் எங்கிருந்தனர்.

அநுரகுமார திசாநாயக்க ஆட்சி பொறுப்பேற்றுள்ள நிலையில், பொருளாதாரம் மற்றும் பாதுகாப்பு  போன்ற துறைகளில் நாடு எதிர்க்கொண்டுள்ள அச்சுறுத்தல் வெளிப்பட்டுள்ளது.

ரணில் விக்கிரமசிங்க ஆட்சியில் இருந்த அனைத்து துறைசார்ந்த பாதுகாப்பு இன்றில்லை என்பதே உண்மை. எனவே பல ஆடுகளை விட ஒரு சிங்கம் நாட்டிற்கு போதுமானது. எனது தெரிவும்  அவ்வாறானதாகவே உள்ளது. ரணில் தனது தலைமைத்துவத்தை நிரூபித்து காட்டியுள்ளார். போலியான பிரசாரங்களை செய்தவர்கள் இன்று நாட்டை கொண்டு செல்ல முடியாது தவிக்கின்றனர்.

பாராளுமன்ற தேர்தலில் போட்டியிடுமாறு பல கட்சிகள் என்னை அழைத்தன. ஆளும் கட்சியாக தேசிய மக்கள் சக்தி இருக்கின்ற போதிலும், நான் ஐக்கிய தேசிய கட்சியில் போட்டியிட இணக்கம் தெரிவித்தேன்.

பராளுமன்றத்திற்கு தெரிவாவதை விட எனது கொள்கையுடன் நிற்பதே முக்கியமாகின்றது. ஏனைய இரு கட்சிகளின் அழைப்பை ஏற்றிருந்தால் பாராளுமன்றத்திற்கு தெரிவாகும் வாய்ப்புகள் அதிகமாக இருந்திருக்கலாம். ஆனால் அதற்காக எனது கொள்கைகளை விட்டு விட இயலாது.

மறுபுறம் கடந்த ஜனாதிபதி தேர்தலை கவனத்தில் கொள்ளும் போது மக்கள் வெறுப்பின் அடிப்படையிலேயே வாக்களித்துள்ளனர். நாட்டின் பழைமையான கட்சிகள் அனைத்தும் எம்மை ஏமாற்றி விட்டன என்றவொரு நிலைப்பாடு மக்களுக்கு ஏற்பட்டுள்ளது.

அதனையே தற்போதைய அரசாங்கம் சாதகமாக பயன்படுத்திக்கொண்டுள்ளது. ஆனால் இவர்களால் நாட்டிற்க ஏற்பட போகும் நெருக்கடிளை மக்கள் உணர்வார்கள்.

ஏனென்றால் வெறுப்புணர்வை தூண்டி அரசியல் செய்யும் எந்தவொரு கட்சிக்கும் எதிர்காலம் இல்லை என்பதே உண்மை. உண்மையை மக்கள் உணரும் போது, போலியான கட்சிகளின் வேசம் கலைந்து விடும்.

ஜனாதிபதி தேர்தலாக இருந்தாலும் சரி, அண்மையில் இடம்பெற்ற எல்பிட்டிய தேர்தலாக இருந்தாலும் சரி, 50 வீதத்திற்கும் மேலான மக்கள் தற்போதைய அரசாங்கத்தை ஏற்க வில்லை என்பதே உண்மை.

தேசிய மக்கள் சக்தி வெறுப்புணர்வை தூண்டியே ஆட்சியை கைப்பற்றியது. எனவே தான் தற்போதைய அரசாங்கத்திற்கு ஆயுள் குறைவு என்று கூறுகின்றேன். யதார்த்தமான மக்கள் ஆணை வேறு இடத்தில் உள்ளது என்பதே எனது நிலைப்பாடாகும்.

பாராளுமன்ற தேர்தலின் பின்னர் தற்போதைய ஆளும் கட்சிக்கு பெரும்பான்மை கிடைக்கா விடின், நாம் ஆட்சியை பொறுப்பேற்க முன்வருவோம். எந்தவொரு சந்தர்ப்பத்திலும் நாட்டை மீண்டும் பின்னோக்கி தள்ள இடமளிக்க முடியாது.

எனவே பாராளுமன்ற தேர்தலில் மக்களின் தீர்மானங்கள் நாட்டின் எதிர்காலத்தை நோக்கியதாக இருக்க வேண்டும். யார் சிறந்தவரகள் என்பதை உணர்ந்து வாக்களிக்க வேண்டும்.

அரசியல் நடிகர்கள் மக்கள் மத்தியில் பல்வேறு போலி வேசங்களுடன் வருவார்கள். அவ்வாறானவர்களிடம் ஏமாந்து விட கூடாது. ஏனெனில் கடந்த கால அனுபவங்கள் சிறந்த எடுத்துக்காட்டுகளாகும்.

ரணில் விக்கிரமசிங்கவின் பாதையில் பயணிப்பதாக ஜனாதிபதி தேர்தலுக்கு முன்னர் அநுரகுமார கூற வில்லை. மாறாக புதிய பொருளாதார கொள்கை,  சர்வதேச நாணய நிதிய ஒப்பந்தம் மறுசீரமைப்பு என்றெல்லாம் கூறினார். ஆனால் இன்று ஒரு மாற்றமும் இல்லை.