SLS ගසා මිනිස් පරිභෝජනයට යැවූ පුන්නක්කු තෙල්

සුපිරිසිදු පොල්තෙල් බව පවසමින් පුන්නක්කු මගින් මිනිස් පරිභෝජනයට නුසුදුසු පොල්තෙල් නිපදවන නිෂ්පාදනාගාරයක් නීතියේ රැහැනට හසුකර ගැනීමට අද (22) හැකිවිය.

මිනිස් පරිභෝජනයට සුදුසු ප්‍රමිතියක නොමැති පොල්තෙල් සකසා වෙළෙඳපොළට නිකුත් කරන මාලබේ කහන්තොට ප්‍රදේශයේ ස්ථානයක් සම්බන්ධයෙන් මාලබේ පොලීසියට තොරතුරක් ලැබී තිබුණි.

පොලීසිය සිදුකළ දැනුම්දීමකට අනුව පාරිභෝගික සේවා අධිකාරියේ කොළඹ දිස්ත්‍රික් වැටලීම් ඒකකය විසින් අද එම ස්ථානය වටලනු ලැබුවේ අද දෙරණ උකුස්සා ද සමගිනි.

එහි යනවිටත් අදාළ ස්ථානයේ කෑන් තුළ බහා පොල්තෙල් තොගයක් අලෙවි කිරීම සඳහා සූදානම් කර තිබෙනු දක්නට ලැබුණි.

ඇසුරුම් කරන ලද පොල්තෙල් බෝතල්වල SLS සහතිකය ඇති බවට සඳහන් ලේබල් අලවා ඇති ආකාරය දක්නට ලැබුණද මෙහිදී අනාවරණය වූයේ එය ව්‍යාජ එකක් බවය.

එමෙන්ම සුපිරිසිදු පොල්තෙල් බව පවසමින් වෙළඳපොළට නිකුත් කරන මෙම පොල්තෙල් සඳහා විදේශයකින් ගෙන්වන තවත් තෙල් වර්ගයක් එක් කරන බවද මෙහිදී හෙළිවුණි.

තවදුරටත් සිදුකළ විමර්ශනයේදී අනාවරණ වූයේ මිනිස් පරිභෝජනයට කිසිසේත්ම නුසුදුසු පුන්නක්කු තෙල්ද මෙයට මිශ්‍රකර වෙළෙඳපොළට නිකුත් කරන බවය.

ඒ අනුව පාරිභෝගික සේවා අධිකාරිය මගින් මෙම ස්ථානයට මුද්‍රා තැබීමට පියවර ගත්තේය.

මිනිස් පරිභෝජනයට කිසිසේත්ම නුසුදුසු ‍මෙවැනි ආහාරපාන මුදලට ගිජු වී අලෙවි කරන ජවාරම් පිළිබඳව ඉදිරියේදීත් රට හමුවේ අනාවරණය කිරීමට අද දෙරණ උකුස්සා නිරන්තර සීරුවෙනි.