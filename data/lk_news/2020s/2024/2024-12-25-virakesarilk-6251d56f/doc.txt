தனியார் பேருந்துகளின் தரக்குறைவால்  விபத்துக்கள் நிகழவில்லை: கெமுனு

தனியார் பேருந்துகள் சம்பந்தப்பட்ட தரங்களை பூர்த்தி செய்யாததால் அடிக்கடி விபத்துகள் ஏற்படுகின்ற என்ற குற்றச்சாட்டுகளை முழுமையாக நிராகரிப்பதாக அகில இலங்கை தனியார் பேருந்து உரிமையாளர்கள் சங்கம் தெரிவித்துள்ளது.

அண்மைய காலங்களில், தனியார் பேருந்துகள் பல விபத்துக்களுக்கு உள்ளாகியுள்ளன. அவற்றில் சில பயணிகளின் உயிரைப் பறித்துள்ளன. கடந்தவாரம் டிசம்பர் 21 அன்று ஹட்டனில் நடந்த இதுபோன்ற சமீபத்திய விபத்தில் மூன்று பேர் உயிரிழந்தனர் மற்றும் 23 க்கும் மேற்பட்ட பயணிகள் காயமடைந்தனர்.

இவ்வாறான நிலையில், பல தனியார் பேருந்துகள் பொருத்தமான தரங்களை பூர்த்தி செய்யவில்லை என்ற குற்றச்சாட்டுகள் குறித்து அகில இலங்கை தனியார் பேருந்து உரிமையாளர்கள் சங்கத்தின் தலைவர் கெமுனு விஜேரத்னவிடத்தில் வினவியபோது,

உதாரணமாக ஹட்டனில் நடந்த விபத்தை எடுத்துக் கொண்டால், பேருந்து பாதுகாப்பானதாக இருந்ததால் மூன்று பேர் மட்டுமே இறந்தனர், மற்றவர்கள் உயிர் பிழைத்தனர்.

வேறு ஏதேனும் வகை பேருந்துகளாக இருந்தால், இன்னும் பலர் இறந்திருக்கலாம். அங்கீகரிக்கப்படாத மாற்றங்களை நாங்கள் ஏற்கவில்லை. ஆகவே பேருந்துகளை மட்டும் குற்றம் கூறுவது தவறாகும்.

விபத்துக்கள் இலங்கைக்கு மட்டும் உரியவை அல்ல. அவை எல்லா இடங்களிலும் நடக்கின்றன. நாங்கள் தரம் குறைந்த பேருந்துகளை இயக்குகிறோம் என்று பலர் எங்களைக் குற்றம் சாட்டுவதை பார்த்திருக்கிறோம். அது முற்றிலும் தவறானது. நாங்கள் பல சவால்களுடன் இந்த சேவைகளை வழங்குகிறோம்.

ஓட்டுநர்கள் மற்றும் நடத்துனர்களாக நியமிப்பதற்கு ஆட்கள் இல்லை. ஆகவே அவ்வறான வெற்றிடங்களுக்கு நாம் நபர்களை நியமிப்பதற்கும் சரியான அங்கீகாரம் மற்றும் வசதிகளை வழங்கவும், எங்களுக்கு ஆதரவளிக்கவும் அரசாங்கம் பாடுபட வேண்டும் என்றார்.