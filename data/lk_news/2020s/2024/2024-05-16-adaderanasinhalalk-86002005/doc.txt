ග්‍රාම නිලධාරී වැඩවර්ජනය නිසා දේහය තාමත් ගේ ඇතුලේ

සේවා ව්‍යවස්ථාවක් ඇතුළු ඉල්ලීම් කිහිපයක් මුල්කර ගනිමින් ග්‍රාම නිලධාරීන් ආරම්භ කළ තෙදින අසනීප නිවාඩු වාර්තා කිරීමේ වෘත්තීය සමිති ක්‍රියාමාර්ගය අද (16) තුන්වන දිනටත් ක්‍රියාත්මක වෙයි.

මේ අතර ග්‍රාම නිලධාරී වර්ජනය හේතුවෙන් නිවෙස්වල සිදුවන  ස්වභාවික මරණවලට අදාළ කටයුතු සිදුකරගෙන යෑමට නොහැකිව ජනතාව දැඩි අපහසුතාවයට පත්වී සිටී.

එවැනි සිදුවීමක් අද වාර්තා වුණේ පානදුර බටහිර 672 ඩී ග්‍රාම නිලධාරී වසමෙනි.

72 හැවිරිදි වයෝවෘද්ධ පුද්ගලයකු නිවසේදී මියගොස් ඇති අතර නිවැසියන් ග්‍රාම නිලධාරීවරයා සම්බන්ධ කරගැනීමට නොහැකිව අපහසුතාවට පත්විය.

"ග්‍රාම නිලධාරීන්ගේ ප්‍රශ්නය බලපාන්නේ මිනිස්සුන්ට. එදාවේලත් අමාරුවෙන් කන මිනිස්සු මේ වගේ දේවල් වුණාම දැඩි ලෙස අසරණ වෙනවා."

"ග්‍රාම නිලධාරීවරයා එන්නම් කියලා කිව්වා... ඒත් තාම නැහැ. වැඩවර්ජන කියලා කිව්වට වැඩක් නැහැනේ... මිනිහෙක් අසරණ වුණාම පොඩ්ඩක් බලන්න ඕනේ."