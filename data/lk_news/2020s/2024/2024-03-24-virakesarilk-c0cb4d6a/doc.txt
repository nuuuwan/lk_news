'ஹாட்ஸ்பாட் 'தப்பான படம் அல்ல'- இயக்குநர் விளக்கம்

நடிகர் கலையரசன் கதையின் நாயகர்களில் ஒருவராக நடித்திருக்கும் 'ஹாட் ஸ்பாட் ' எனும் திரைப்படத்தின் முன்னோட்டம் வெளியாகி பெரும் சர்ச்சையை ஏற்படுத்தியது. முன்னோட்டத்தில் வளரிளம் பெண் ஒருவர் பாலியல் நடவடிக்கை தொடர்பான வார்த்தையை பெற்றோர்கள் முன்னிலையில் பேசுவது இடம்பெற்றிருந்தது பெரும் அதிர்வை ஏற்படுத்தியது. இந்நிலையில் 'ஹாட்ஸ்பாட்  திரைப்படத்தின் முன்னோட்டத்தை வைத்து குறை கூறாதீர்கள். இந்த படம் வெளியான பிறகு தப்பான படம் அல்ல என்பதை அனைவரும் உணர்ந்து ஆதரிப்பீர்' என இயக்குநர் விளக்கமளித்திருக்கிறார்.

'ஏண்டா தலையில எண்ணைய வைக்கல', 'திட்டம் இரண்டு', 'அடியே' ஆகிய படங்களை இயக்கிய இயக்குநர் விக்னேஷ் கார்த்திக் இயக்கத்தில் உருவாகி இருக்கும் 'ஹாட் ஸ்பாட்' திரைப்படத்தில் கலையரசன், ஆதித்யா பாஸ்கர், கௌரி கிஷன், சாண்டி மாஸ்டர், அம்மு அபிராமி, ஜனனி, சுபாஷ், சோபியா உள்ளிட்ட பலர் நடித்திருக்கிறார்கள். கோகுல் பினோய் ஒளிப்பதிவு செய்திருக்கும் இந்த திரைப்படத்திற்கு சதீஷ் ரகுநாதன் மற்றும் வான் ஆகியோர் இணைந்து இசையமைத்திருக்கிறார்கள். இந்த திரைப்படத்தை கே ஜே பி டாக்கீஸ்ம மற்றும் செவன் வாரியர் பிலிம்ஸ் ஆகிய பட நிறுவனங்கள் சார்பில் தயாரிப்பாளர்கள் கே ஜே பாலமணி மார்பன் மற்றும் சுரேஷ்குமார் ஆகியோர் இணைந்து தயாரித்திருக்கிறார்கள்.

இந்தப் படத்தினை விளம்பரப்படுத்தும் நிகழ்வு சென்னையில் நடைபெற்றது. இதன் போது படக்குழுவினர் பங்கு பற்றினர்.

படத்தைப் பற்றி இயக்குநர் பேசுகையில், '' ஹாட் ஸ்பாட் படத்தின் முன்னோட்டம் வெளியானது. முன்னோட்டத்தில் இடம்பெற்ற சில வசனங்கள், சில காட்சிகள் குறித்து இணையம் முழுவதும் எதிர்மறையான விமர்சனம் எழுந்தது. யுவர்ஸ் ஷேம்ஃபுலி எனும் இணையத் தொடரை இயக்கினேன். அந்த இணைய தொடர் ஏற்படுத்திய எதிர்வினைகளைத் தான் இந்த திரைப்படமும் ஏற்படுத்தும் என நம்புகிறேன். தவறான செய்தியினை சொல்லிவிடக்கூடாது என்பதில் மிகுந்த கவனமுடனும், பொறுப்புடனும் பணியாற்றி இருக்கிறேன். இந்த திரைப்படம் வெளியான பிறகு தப்பான படம் அல்ல என்பதனை உணர்ந்து... நீங்களே ஆதரிப்பீர்கள். இப்படத்தை பார்த்த தணிக்கை குழுவில் இடம் பெற்ற அனைவரும் சமூகத்திற்கு நல்லதொரு கருத்தினை சொல்லி இருக்கிறீர்கள் இது வரவேற்கப்பட வேண்டிய விடயம் என பாராட்டினர். அதனால் படம் வெளியான பிறகு படத்தை பார்த்துவிட்டு விமர்சனம் செய்யுங்கள் என அன்புடன் கேட்டுக்கொள்கிறேன்.'' என்றார்.