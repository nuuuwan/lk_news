தேசிய மக்கள் சக்தி மக்கள் மத்தியில் பிரபல்யமடைந்துள்ளது - சீன தூதுக்குழு

தேசிய மக்கள் சக்தி அரசியல் ரீதியில் துரிதமாக வளர்ச்சியடைந்து மக்கள் மத்தியில் பிரபல்யமடைந்துள்ளதாக சீன கம்யூனிசக் கட்சியின் சர்வதேச விவகார திணைக்களத்தின் பிரதி அமைச்சர் சன் ஹய்ன் தலைமையிலான தூதுக்குழுவினர் தேசிய மக்கள் சக்தியின் தலைவர் அனுரகுமார திஸாநாயக்கவிடம் குறிப்பிட்டுள்ளனர்.

இலங்கைக்கு உத்தியோகப்பூர்வ விஜயத்தை மேற்கொண்டுள்ள சீன கம்யூனிச கட்சியின் சர்வதேச விவகார திணைக்களத்தின் பிரதி அமைச்சர் உட்பட தூதுக்குழுவினர் தேசிய மக்கள் சக்தியின் தலைவர் அனுர குமார திஸாநாயக்கவை மக்கள் விடுதலை முன்னணியின் காரியாலயத்தில் செவ்வாய்க்கிழமை (23) சந்தித்து பேச்சுவார்த்தையில் ஈடுபட்டனர்.

இச்சந்திப்பில் சீன கம்யூனிச கட்சியின் சர்வதேச விவகார திணைக்களத்தின் பிரதி அமைச்சரும் அக்கட்சியின் மத்திய செயற்குழு உறுப்பினருமான சன் ஹயன்,சீன கம்யூசின கட்சியின் சர்வதேச விவகார திணைக்களத்தின் பிரதி பணிப்பாளர் நாயகம் லின் தோ,கொழும்பில் உள்ள சீன தூதரகத்தின் கவுன்ஸிலர் சென் சியன்ஜியான்,

சீன கம்யூனிச கட்சியின் சர்வதேச  விவகார திணைக்களத்தின் பணிப்பாளர் லி ஜின்யன்,பிரதி பணிப்பாளர் வென் ஜின்,பிரதி அமைச்சின் செயலாளர் ஜின் வன்,கொழும்பில் உள்ள சீன தூதரகத்தின் இரண்டாம் செயலர் ஜின் என்ஸ் மற்றும் மொழிப்பெயர்ப்பாளர்  சாங் குயு ஆகியோர் கலந்துக் கொண்டனர்.

தேசிய மக்கள் சக்தியை பிரதிநிதித்துவப்படுத்தி தேசிய நிறைவேற்று குழு உறுப்பினர்களான பாராளுமன்ற உறுப்பினர்களான விஜித ஹேரத்,கலாநிதி ஹரிணி அமரசூரிய மற்றும் பேராசிரியர் சுனில் ஜயந்த பெர்னாண்டோ,சுனில் அதுன்னெத்தி ஆகியோர் கலந்துக் கொண்டனர்.

இச்சந்திப்பின் போது தற்போதைய அரசியல் நிலைவரம்,இடம்பெறவுள்ள தேசிய தேர்தல்கள்,பொருளாதார மற்றும் சமூக மீட்சி உள்ளிட்ட விடயங்கள் குறித்து பேசப்பட்டன.

தேசிய மக்கள் சக்தி அரசியல் ரீதியில் துரிதமாக வளர்ச்சியடைந்து மக்கள் மத்தியில் பிரபல்யமடைந்துள்ளதாக சீன தூதுக்குழுவினர் இதன்போது சுட்டிக்காட்டியுள்ளனர்.

சீன கம்யூனிச கட்சியுடனான இருதரப்பு ஒத்துழைப்பு,சமூக கலாசார தொடர்பாடல் மற்றும் சர்வதேச உறவு என்பன தேசிய மக்கள் சக்தி தலைமையிலான அரசாங்கத்தில் பலப்படுத்துவதற்கும்,பொருளாதாரத்தை ஸ்திரப்படுத்துவது தொடர்பிலும் இரு தரப்பிலும் கலந்துரையாடப்பட்டுள்ளது.