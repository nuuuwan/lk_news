සෞඛ්‍ය ක්ෂේත්‍රයේ ගැටලු විසඳීමට ජනපති ගේ මැදිහත්වීම ඉල්ලයි

සෞඛ්‍ය ක්ෂේත්‍රයේ මතු ව ඇති ගැටලු විසඳීමට, දුෂණ සහ වංචාවලට සම්බන්ධ දේශපාලනඥයින්ට සහ නිලධාරීන්ට නිසි දඬුවම් ලබාදීමට විශේෂ ජනාධිපති කොමිසමක් පත් කළ යුතු බව විශේෂඥ වෛද්‍ය චමල් සංජීව මහතා පවසයි.

වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපතිවරයා පවසන්නේ ඒ සඳහා වහාම ජනාධිපතිවරයා මැදිහත් විය යුතු බවයි.

අද (16) කොළඹ දී මාධ්‍ය වෙත අදහස් දක්වමින් ඔහු මේ බව පැවසුවේය.

මෙරට ඖෂධ සැපයුම් ජාලය බරපතළ අර්බුදයකට මුහුණ දී ඇති බවත් ඒ සඳහා කඩිනමින් නිසි විසඳුම් නොලැබුණහොත් ඉදිරි මාස ‍කිහිපය තුළ සෞඛ්‍ය පද්ධතියේ ගැටලු නැවත විසඳිය නොහැකි තත්ත්වයකට පත්විය හැකි බවද වෛද්‍යවරයා අවධාරණය කළේය.

එ‍මෙන්ම සෞඛ්‍ය අමාත්‍යාංශය, රාජ්‍ය ඖෂධ නීතිගත සංස්ථාව, වෛද්‍ය සැපයුම් ඒකකය, ඖෂධ නියාමන අධිකාරිය සහ රාජ්‍ය ඖෂධ නිෂ්පාදන සංස්ථාව අතර අනෝන්‍ය සම්බන්ධයක් නොමැති වීම හේතු‍වෙන් පවතින ඖෂධ හිඟය සම්බන්ධ සත්‍ය තොරතුරු දැනගැනීමට නොහැකි වී තිබෙන බව ද ඒ මහතා වැඩිදුරටත් සඳහන් කළේය.