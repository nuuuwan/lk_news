இம்முறையைப் போல் பேரம் பேசுவதற்கான அரிய சந்தர்ப்பம் தமிழர்களுக்கு வாய்க்காது; சரியாக பயன்படுத்தி அரசியல் தீர்வுக்கான உத்தரவாதத்தை  சகல வேட்பாளர்களிடமும் பெறவேண்டும் - சுமந்திரன்

இம்முறை ஜனாதிபதித் தேர்தலில் தமிழ் பொதுவேட்பாளரைக் களமிறக்குவது அநாவசியமானது மாத்திரமல்ல, இது தமிழ் மக்களுக்கு மிகப் பாதகமான விளைவை ஏற்படுத்தும் என்பதையும் நான் தொடர்ச்சியாகக் கூறிவருகின்றேன். தற்போதைய களநிலைவரத்தை ஒத்த சூழ்நிலையில்தான் நாம் எமது மக்களின் வாக்குப்பலத்தைப் பிரயோகித்து, அடையப்படவேண்டிய விடயங்களை அடைந்துகொள்ளவேண்டும். ஆயுதம் இல்லாத தற்போதைய சூழ்நிலையில் வாக்குப்பலம் தான் எம்முடைய ஆயுதம். அதனைத் தகுந்த சமயத்தில் பயன்படுத்தாமல், எங்கேயோ கொண்டுசென்று ஒழித்துவைப்பதை ஒத்ததாகவே தமிழ் பொதுவேட்பாளரைக் களமிறக்கும் செயற்பாடு இருக்கின்றது. இதனைவிட முட்டாள்தனமான செயற்பாடு வேறு எதுவுமில்லை.