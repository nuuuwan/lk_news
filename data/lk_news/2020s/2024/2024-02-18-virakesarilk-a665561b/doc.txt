ஹரீன் பெர்னாண்டோவின் கருத்து பாரதூரமானது - விமல் வீரவன்ச

இலங்கை இந்தியாவின் ஒரு பகுதி என அமைச்சர் ஹரீன் பெர்னாண்டோ குறிப்பிட்ட பாரதூரமான கருத்து தொடர்பில் ஜனாதிபதியின் நிலைப்பாடு என்ன? பொருளாதார பாதிப்புக்கு மத்தியில் இலங்கையின் சுயாதீனம் இந்தியாவிடம் காட்டிக் கொடுக்கப்பட்டுள்ளது என தேசிய சுதந்திர முன்னணியின் தலைவரும், பாராளுமன்ற உறுப்பினருமான விமல் வீரவன்ச தெரிவித்தார்.

தேசிய சுதந்திர முன்னணியின் காரியாலயத்தில் ஞாயிற்றுக்கிழமை (18) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

அமைச்சர் ஹரீன் பெர்னாண்டோ இந்திய இராஜதந்திர நடவடிக்கையின் போது 'இலங்கை இந்தியாவின் ஒரு பகுதி' என்று பாரதூரமான கருத்தை குறிப்பிட்டுள்ளார். ஜனாதிபதி ரணில் விக்கிரமசிங்க,'நாட்டின் சுயாதீனத்தை நாங்கள் பாதுகாத்தோம்' என்று குறிப்பிடும் ராஜபக்ஷர்கள்,எதிர்க்கட்சித் தலைவர் உட்பட அதிகாரத்தைக் கைப்பற்ற போராடும் தரப்பினர் கண்டுக்கொள்ளவில்லை. அறிந்தும் அறியாமல் இருப்பது போல் இருக்கிறார்கள்.

அமைச்சர் ஹரீன் பெர்னாண்டோ இந்தியாவுக்குச் சென்று இராஜதந்திர நிகழ்வில் கலந்துக் கொண்டு'இலங்கை இந்தியாவின் ஒரு பகுதி' என்று குறிப்பிட்டது பாரதுரமானது.அத்துடன் அவர் கோழைத்தனமாகச் சிரித்துக் கொண்டு இலங்கையின் விமான நிலையம், துறைமுகம் ஆகியவற்றை இந்தியாவுக்கு வழங்குவதாகக் குறிப்பிட்டுள்ளார். இந்நிலை நேரிட்டால் முழு இலங்கையையும் இந்தியாவுக்கு வழங்க நேரிடும்.

நாட்டின அரசியலமைப்பைப் பாதுகாப்பதாகவும், இலங்கைக்குள் பிற இராச்சியத்தை உருவாக்குவதற்கு நேரடியாகவோ,மறைமுகமாகவோ ஒத்துழைப்பு வழங்க போவதில்லை என்று மக்கள் பிரதிநிதிகள் பதவி பிரமாணம் செய்துள்ள நிலையில் அமைச்சர் ஹரீன் பெர்னாண்டோ இந்தியாவுக்கு சென்று 'இலங்கை இந்தியாவின் ஒரு பகுதி' என்று குறிப்பிட்டுள்ளமை பாரதூரமானதல்ல என்று குறிப்பிட முடியுமா?

பொருளாதார பாதிப்புக்கு மத்தியில் இலங்கையின் சுயாதீனத்தன்மை இந்தியாவிடம் காட்டிக் கொடுக்கப்பட்டுள்ளது. இலங்கைக்கும் இந்தியாவுக்கும் இடையிலான எட்கா ஒப்பந்தம் எதிர்வரும் மாதம் கைச்சாத்திடப்படவுள்ளது. இலங்கையின் சேவை பொருளாதாரம், தொழில் வர்த்தகம்,வர்த்தகம் உள்ளிட்ட பல துறைகளில் இந்தியர்களுக்கு முழுமையான வாய்ப்பளிக்கப்படும்.இதனால் இலங்கையர்கள் மிக மோசமான நெருக்கடிகளை எதிர்கொள்ள நேரிடும்.

அமைச்சர் ஹரீன் பெர்னாண்டோவின் பாரதூரமான கருத்தை ஜனாதிபதி ரணில் விக்கிரமசிங்க ஏற்றுக்கொள்கிறாரா, இல்லையா என்பதைப் பகிரங்கமாக அறிவிக்க வேண்டும்.பிற நாடுகளின் அமைச்சர்கள் இவ்வாறு பாரதூரமான கருத்தைக் குறிப்பிட்டிருந்தால் அவர்கள் பதவி நீக்கப்பட்டிருப்பார்கள்.ஜனாதிபதி ரணில் விக்கிரமசிங்க முறையாகச் செயற்படுவார் என்று எதிர்பார்க்க முடியாது.நாட்டின் சுயாதீனத்தை நாங்கள் பாதுகாத்தோம் என்று பெருமைப்பட்டுக் கொள்ளும் ராஜபக்ஷர்கள் நாட்டை காட்டிக் கொடுக்கும் செயற்பாடுகளுக்கு முழுமையான ஒத்துழைப்பு வழங்குகிறார்கள்.

அமைச்சர் ஹரீன் பெர்னாண்டோவின் கருத்தை நாட்டு மக்கள் அலட்சியப்படுத்தக் கூடாது.பொருளாதார பாதிப்புக்கு மத்தியில் நாட்டின் சுயாதீனத்தை இந்தியாவுக்கு விட்டுக் கொடுக்கும் செயற்பாடுகளையே ஆட்சியாளர்கள் முன்னெடுக்கிறார்கள்.ஆகவே நாட்டு மக்கள் கடும் எதிர்ப்பை வெளிப்படுத்த வேண்டும் என்றார்.