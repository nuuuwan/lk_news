බිරිඳ ව ඝාතනය කළ නරුම සැමියා සියල්ල වමාරයි

ලුණුගල, කුඹුකන්ඔයේ දියනාමින් සිටි  දෙදරු මවක්  ඝාතනය කිරීමේ සිද්ධියට සැකපිට ඇයගේ සැමියා සහ ඊට අනුබල දුන්නේ යැයි සැකපිට ඔහුගේ මිතුරෙකු ඊයේ (20) අත්අඩංගුවට ගත්බව ලුණුගල පොලීසිය පවසයි.

මෙසේ ඝාතනය වූයේ ලුණුගල ජනතාපුර තුඹපිටියවත්ත ප්‍රදේශයේ පදිංචිව සිටි 36 හැවිරිදි කාන්තාවකි.

ඇය 19 වනදා සවස 3.00ට පමණ සිය 11 හැවිරිදි පුතා සමග නිවසට පහළින් ඇති කුඹක්කන් ඔයේ දියනෑමට ගොස් තිබුණාය.

පුතාට දිය නාවා ගෙදර යවා මද වේලාවකින් මව කෑගසන හඬ ඇසී ඇයගේ 17 හැවිරිදි දියණිය එම ස්ථානයට යන විට, මව හිසේ සහ මුහුණේ ලේ ගලන තුවාල සහිතව වැටී සිටිනු දැක පොලීසියට දන්වා තිබිණ.

මහෙස්ත්‍රාත්වරයාගේ නියෝගය මත බුද්ධි අංශයේ නිලධාරින් ද යොදවා පුළුල් විමර්ශන සිදුකළ බවත් සැකකරු කැලෑ පාරකින් ලුණුගල නගරයට එමින් සිටියදී අත්අඩංගුවට ගත් බවත් ලුණුගල පොලීසිය පැවසීය.

සැකකරුගේ ප්‍රකාශය මත මෙම ඝාතනයට අනුබල දුන් සැකකරුගේ මිතුරෙක්ද අත්අඩංගුවට ගත් බව පොලීසිය සඳහන් කළේය.

සැකකරු හා මරණකාරිය අතර කලක සිට පවුල ආරවුල් පැවති බවත් ගෘහස්ථ හිංසනය සම්බන්ධයෙන් සැකකරුට විරුද්ධව අධිකරණයේ නඩු පැවරීමෙන් පසු සැකකරුට නිසි අවසරයකින් තොරව එම නිවසට යාම තහනම් කර තිබූ බවත් පොලීසිය පැවසීය.

තමා කුඹුක්කන් ඔය අසල සැඟවී සිට බිරිඳ පුතාව නාවා ගෙදරට ඇරලවීමෙන් පසු තනියම දියනාමින් සිටි බිරිඳ වෙත කඩාපැන ඇයට පහරදුන් බවත් ඇය වැටුණු පසු විශාල ගලක් ගෙන මුහුණට අතහැරිය බවත්  සැකකරු පොලීසියට පවසා තිබේ.

45 හැවිරිඳි  සැකකරු අද (21) දා අධිකරණයට ඉදිරිපත් කරන බවද පොලීසිය පැවසීය.