டக்வேர்த் லூயிஸ் முறைமையில் இலங்கை ஏ அணி வெற்றி

இலங்கை ஏ அணிக்கும் ஆப்கானிஸ்தான் ஏ அணிக்கும் இடையில் ஹம்பாந்தோட்டை மஹிந்த ராஜபக்ஷ சர்வதேச விளையாட்டரங்கில் இன்று ஞாயிற்றுக்கிழமை (28) நடைபெற்ற உத்தியோகப்பற்றற்ற சர்வதேச ஒருநாள் கிரிக்கெட் போட்டியில் இலங்கை  ஏ அணி 8 ஓட்டங்களால் டக்வேர்த் லூயிஸ் முறைமையில் வெற்றிபெற்றது.

இலங்கை ஏ அணியினால் நிர்ணயிக்கப்பட்ட 305 ஓட்டங்கள் என்ற வெற்றி இலக்கை நோக்கிப் பதிலுக்கு துடுப்பெடுத்தாடிய ஆப்கானிஸ்தான் ஏ அணி 48 ஓவர்களில் 7 விக்கெட்களை இழந்து 277 ஓட்டங்களைப் பெற்றிருந்தபோது போதிய வெளிச்சம் இன்மை காரணமாக ஆட்டம் முடிவுக்குக்கொண்டுவரப்பட்டது.

அப்போது டக்வேர்த் லூயிஸ் முறைமையின் பிரகாரம் ஆப்கானிஸ்தான் ஏ அணியின் வெற்றி இலக்கு 286 ஓட்டங்கள் என நிர்ணயிக்கப்பட்டது. இதன் காரணமாக ஆப்கானிஸ்தான் ஏ அணி தோல்வியைத் தழுவியது.

ஆப்கானிஸ்தான் ஏ அணி சார்பாக ஆரம்ப வீரர் ரிஹாஸ் ஹசன் 100 ஓட்டங்களையும் தார்விஷ் ரசூலி 75 ஓட்டங்களையும் பெற்றதுடன் 2ஆவது விக்கெட்டில் 163 ஓட்டங்களைப் பகிர்ந்து இலங்கை ஏ அணிக்கு பெரும் சவால் விடுத்தனர். ஆனால், அவர்கள் இருவரும் ஆட்டம் இழந்த பின்னர் விக்கெட்கள் சீரான இடைவெளியில் வீழந்தன.

எனினும், பர்மானுல்லா (20 ஆ.இ.), காய்ஸ் அஹ்மத் (28) ஆகிய இருவரும் 7ஆவது விக்கெட்டில் 51 ஓட்டங்களைப் பகிர்ந்து இலங்கை ஏ அணிக்கு மீண்டும் சவால் விடுத்தனர்.

ஆனால் காய்ஸ் அஹ்மத் ஆட்டம் இழந்ததும் ஆப்கானிஸ்தான் ஏ அணியின் வெற்றியை நோக்கிய முயற்சி கைகூடாமல் போனது.

இலங்கை ஏ அணி பந்துவீச்சில் சஹான் ஆராச்சிகே 40 ஓட்டங்களுக்கு 3 விக்கெட்களைக் கைப்பற்றினார்.

அப் போட்டியில் முதலில் துடுப்பெடுத்தாடிய  இலங்கை ஏ அணி 50 ஓவர்களில் 8 விக்கெட்களை இழந்து 304 ஓட்டங்களைக் குவித்தது.

நிஷான் மதுஷ்க 72 ஓட்டங்களையும் கமில்  மிஷார 48 ஓட்டங்களையும் நுவனிது பெர்னாண்டோ 83 ஓட்டங்களையும் பெற்றனர்.

நிஷான் மதுஷ்க, கமில் மிஷார ஆகிய இருவரும் 2ஆவது விக்கெட்டில் 99 ஓட்டங்களைப் பகிர்ந்தனர். இதனைவிட நுவனிது பெர்னாண்டோ, துஷான் ஹேமன்த ஆகிய இருவரும் 6ஆவது விக்கெட்டில் 51 ஓட்டங்களைப் பகிர்ந்தனர். இந்த இரண்டு இணைப்பாட்டங்களே இலங்கை ஏ அணியில் சிறந்த இணைப்பாட்டாங்களாக பதிவாகின.

பந்துவீச்சில் பிலால் சமி 51 ஓட்டங்களுக்கு 4 விக்கெட்களையும் மொஹமத் சலீம் 63 ஓட்டங்களுக்கு 3 விக்கெட்களையும் கைப்பற்றினர்.