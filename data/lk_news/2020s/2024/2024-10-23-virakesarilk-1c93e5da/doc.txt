இலங்கையின் 5 விக்கெட் வெற்றியில் முக்கிய பங்காற்றிய தீக்ஷன, ஹசரங்க, அசலன்க; தொடரும் இலங்கை வசமானது

கண்டி, பல்லேகலை சர்வதேச விளையாட்டரங்கில் புதன்கிழமை (23) நடைபெற்ற மேற்கிந்தியத் தீவுகளுக்கு எதிரான 2ஆவது சர்வதேச ஒருநாள் கிரிக்கெட் போட்டியில் 5 விக்கெட்களால் மிக இலகுவாக இலங்கை வெற்றியீட்டியது.

இந்த வெற்றியுடன் 3 போட்டிகள் கொண்ட சர்வதேச ஒருநாள் கிரிக்கெட் தொடரை ஒரு போட்டி மீதம் இருக்க 2 - 0 என்ற ஆட்டங்கள் வித்தியாசத்தில் இலங்கை தனதாக்கிக்கொண்டது.

மஹீஷ் தீக்ஷன, வனிந்து ஹசரங்க, அசித்த பெர்னாண்டோ ஆகியோரது துல்லியமான பந்துவீச்சுகளும் அணித் தலைவர் சரித் அசலன்கவின் திறமையான துடுப்பாட்டமும் இலங்கையின் வெற்றியை இலகுவாக்கின.

இந்தப் போட்டி ஆரம்பமாவதற்கு முன்னர் சுமார் ஒரு மணி நேரம் மழை பெய்ததால் ஆட்டத்தை ஆரம்பிப்பதில் 2 மணி நேரம் தாமதம் ஏற்பட்டது.

போட்டி பிற்பகல் 4.30 மணிக்கு ஆரம்பிக்கப்பட்டபோது அணிக்கு 44 ஓவர்கள் என நிர்ணயிக்கப்பட்டது.

மேற்கிந்தியத் தீவுகளால் நிர்ணயிக்கப்பட்ட 190 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய இலங்கை 38.2 ஓவர்களில் 5 விக்கெட்களை இழந்து 190 ஓட்டங்களைப் பெற்று மிகவும் இலகுவாக வெற்றிபெற்றது.

அவிஷ்க பெர்னாண்டோ (9) குசல் மெண்டிஸ் (3) ஆகிய இருவரும் துடுப்பாட்டத்தில் மீண்டும் பிரகாசிக்கத் தவறினர். (25 - 2 விக்.)

இந் நிலையில் நிஷான் மதுஷ்கவும் சதீர சமரவிக்ரமவும் ஜோடி சேர்ந்து 3ஆவது விக்கெட்டில் 52 ஓட்டங்களைப் பகிர்ந்து அணிக்கு பலம் சேர்த்தனர்.

மொத்த எண்ணிக்கை 112 ஓட்டங்களாக இருந்தபோது சதீர சமரவிக்ரம (38) அநாவசியமாக சுவீப் ஷொப் அடிக்க விளைந்து விக்கெட்டைப் பறிகொடுத்தார்.

தொடர்ந்து அணித் தலைவர் சரித் அசலன்கவும் ஜனித் லியனகேயும் 5ஆவது விக்கெட்டில் 55 ஓட்டங்களைப் பகிர்ந்திருந்தபோது ஜனித் லியனகே 24 ஓட்டங்களுடன் களம் விட்டகன்றார்.

மறுபக்கத்தில் மிகத் திறமையாகத் துடுப்பெடுத்தாடிய சரித் அசலன்க, கமிந்து மெண்டிஸுடன் இணைந்து வெற்றியை உறுதிசெய்தார்.

சரித் அசலன்க 61 பந்துகளில் 7 பவுண்டறிகள், ஒரு சிக்ஸ் உட்பட 62 ஓட்டங்களுடன் ஆட்டம் இழக்காதிருந்தார்.

அப் போட்டியில் முதலில் துடுப்பெடுத்தாட அழைக்கப்பட்ட மேற்கிந்தியத் தீவுகள் 36 ஓவர்களில் சகல விக்கெட்களையும் இழந்து 189 ஓட்டங்களைப் பெற்றது.

மஹீஷ் தீக்ஷன, வனிந்து ஹசரங்க ஆகியோரின் சுழற்சியில் சிக்கித் திணறிய மேற்கிந்தியத் தீவுகள் 16ஆவது ஓவரில் 8 விக்கெட்களை இழந்து 58  ஓட்டங்களைப் பெற்று மிக மோசமான நிலையில் இருந்தது.

மொத்த எண்ணிக்கை 8 விக்கெட் இழப்புக்கு 99 ஓட்டங்களாக இருந்தபோது அசித்த பெர்னாண்டோவின் பந்துவீச்சில் குடாகேஷ் மோட்டி (31) கொடுத்த மிக உயரமான, ஆனால் இலகுவான பிடியை ஜனித் லியனகே தவறவிட்டது மேற்கிந்தியத் தீவுகளுக்கு சாதகமாக அமைந்தது.

அதனைத் தொடர்ந்து ஷேர்ஃபேன் ரதர்ஃபர்ட், குடாகேஷ் மோட்டி ஆகிய இருவரும் மிகத் திறமையாகத் துடுப்பெடுத்தாடி அரைச் சதங்கள் குவித்ததுடன் 9ஆவது விக்கெட்டில் சாதனைமிகு 119 ஓட்டங்களைப் பகிர்ந்து மேற்கிந்தியத் தீவுகளின் மொத்த எண்ணிக்கைக்கு பலம் சேர்த்தனர்.

நியூஸிலாந்துக்கு எதிராக ப்றிஜ்டவுனில் 2022இல் அல்ஸாரி ஜோசப், யனிக் காரியா ஆகியோர் பகிர்ந்த 85 ஓட்டங்களே இதற்கு முன்னர் மேற்கிந்தியத் தீவுகளின் 9ஆம் விக்கெட்டுக்கான சிறந்த இணைப்பாட்ட சாதனையாக இருந்தது.

ரதர்ஃபர்ட் 82 பந்துகளில் 7 பவுண்டறிகள், 4 சிக்ஸ்களுடன் 80 ஓட்டங்களையும் மோட்டி 6 பவுண்டறிகளுடன் 50 ஓட்டங்களையும் பெற்றனர்.

பந்துவீச்சில் வனிந்து ஹசரங்க 40 ஓட்டங்களுக்கு 4 விக்கெட்களையும் மஹீஷ் தீக்ஷன 25 ஓட்டங்களுக்கு 3 விக்கெட்களையும் அசித்த பெர்னாண்டோ 35 ஓட்டங்களுக்கு 3 விக்கெட்களையும் கைப்பற்றினர்.