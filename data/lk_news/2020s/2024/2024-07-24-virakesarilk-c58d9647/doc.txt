சிறைக்கைதிகள் நிர்வாணமாக சோதனைக்குட்படுத்தப்படுகிறார்கள் - ரோஹன பண்டார

நீதிமன்ற விசாரணைக்கு சென்று சிறைக்கு திரும்பும் ஆண் மற்றும் பெண் கைதிகள் நிர்வாணமாக சோதனைக்குட்படுத்தப்படுகிறார்கள் என எதிரணியின் உறுப்பினர் ரோஹன பண்டார குறிப்பிட்ட கருத்துக்கு நீதி மற்றும் சிறைச்சாலைகள் அலுவல்கள் அமைச்சர் விஜயதாஸ ராஜபக்ஷ கடும் எதிர்ப்பை வெளிப்படுத்தினார்.

பாதிக்கப்பட்ட கைதி மற்றும் முறையற்ற வகையில் செயற்பட்ட அதிகாரியின் பெயர் விபரங்களை தாருங்கள் என அமைச்சர் கோரிய போது விபரங்களை வழங்க முடியாது என ரோஹன பண்டார குறிப்பிட்டார். அவ்வாறாயின் நீங்கள் பொய்யுரைக்கின்றீர்கள், கீழ்த்தரமாக நடந்துக் கொள்ள வேண்டாம் என நீதியமைச்சர் கடுமையாக சாடினார்.

பாராளுமன்றத்தில் செவ்வாய்க்கிழமை (23) இடம்பெற்ற குடியியல் நடவடிக்கைமுறைச் சட்டக்கோவை (திருத்தச்) சட்டமூலம் மீதான விவாதத்தில் உரையாற்றிய  எதிர்க்கட்சியின் உறுப்பினர் ரோஹன பண்டார, நீதிமன்ற விசாரணைக்கு சென்று  மீண்டும் சிறைச்சாலைக்கு திரும்பும் ஆண் மற்றும் பெண் கைதிகள் நிர்வாணப்படுத்தி சோதனைக்குட்படுத்தப்படுகிறார்கள். வைத்தியர்கள், தாதியர்கள் இல்லாமல் சிறைச்சாலை ஊழியர்கள் கைதிகளை முறையற்ற வகையில்  மல வாயில் முறையற்ற வகையில் சோதனை நடவடிக்கைகளை மேற்கொள்கிறார்கள்.

சிறைக்கைதிகளின் மலவாய் பகுதியை சோதனை செய்யும் போது கைதிகளின் சுய கௌரவமும்,உளவியலும் பாதிக்கப்படும்.நவீன தொழினுட்பம் காணப்படுகின்ற நிலையில் முறையான வகையில் சோதனை நடவடிக்கைகளை முன்னெடுக்க வேண்டும். சிறைச்சாலை ஊழியர்களுக்கும் முறையாக வசதிகள் இன்மையால் அவர்களும் பாதிக்கப்பட்டுள்ளார்கள் என்றார்.

இதற்கு எழுந்து பதிலளித்த  நீதியமைச்சர் விஜயதாஸ ராஜபக்ஷ, சிறைச்சாலை தொடர்பில் இவர் குறிப்பிட்ட கருத்து பாரதுரமானதுடன், கீழ்த்தரமானது. இக்கருத்தினால் சிறைக்கைதிகள் அவமானப்படுத்தப்பட்டுள்ளதுடன், சிறைச்சாலை அதிகாரிகள் மிக மோசமானவர்கள் என்று சித்தரிக்கப்படுகிறது அத்துடன் இலங்கையில் சிறைக்கைதிகளுக்கு எதிரான செயற்பாடுகள் இடம்பெறுவதாகவும் சர்வதேசத்துக்கு குறிப்பிடப்படுகிறது.

இவ்வாறான முறையற்ற செயற்பாடுகள் இடம்பெற்றிருந்தால் அதற்கு எதிராக உரிய நடவடிக்கைகளை முன்னெடுக்கலாம்.நாட்டில் பொருளாதார நெருக்கடி என்பதொன்று கிடையாது என்ற நிலையில் இருந்துக் கொண்டு இவர் பேசுகிறார்.சிறைச்சாலை  ஊழியர்களுக்கு 13 ஆயிரம் ரூபா கொடுப்பனவு இம்மாதம் முதல் வழங்கப்படும் என்றார்.

இதன்போது எழுந்து உரையாற்றிய பாராளுமன்ற உறுப்பினர் ரோஹன பண்டார, நான்  கீழ்த்தரமான விடயத்தை குறிப்பிடவில்லை.சிறைச்சாலையில் இடம்பெறும் கீழ்த்தரமான செயற்பாட்டை உறுதிப்படுத்தியதன் பின்னரே குறிப்பிடுகிறேன்.என்னை விமர்சிக்காமல் உரிய நடவடிக்கைகளை முன்னெடுங்கள் என்றார்.

மீண்டும் எழுந்து உரையாற்றிய நீதியமைச்சர், உறுதிப்படுத்தினால் பாதிக்கப்பட்ட கைதி மற்றும் முறையற்ற செயற்பட்ட அதிகாரியின் பெயரை குறிப்பிடுங்கள் அல்லது என்னிடம் தாருங்கள் நான் உரிய நடவடிக்கைகளை முன்னெடுக்கிறேன் என்றார்.

மீண்டும் உரையாற்றிய நீதியமைச்சர் அவ்வாறாயின் நீங்கள் பொய்யுரைக்கின்றீர்கள், அரச அதிகாரி ஒருவர் முறையற்ற வகையில் செயற்பட முடியாது.ஆகவே  விபரங்களை தாருங்கள் உரிய நடவடிக்கைகளை முன்னெடுக்கிறேன்.விபரங்களை வழங்க முடியாது என்றால் நீங்கள் பொய்யுரைக்கின்றீர்கள்.கேவலமாக நடந்துக் கொள்ள வேண்டாம் என்று கடுமையாக சாடினார்.