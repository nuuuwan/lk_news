Factum Perspective: டிஜிட்டல் மற்றும் கடல்சார் எதிர்காலங்களை உருவாக்குதல்

இராஜதந்திர மற்றும் தொழில்நுட்ப ஈடுபாடுகளின் தொடரில், இலங்கை தனது டிஜிட்டல் மற்றும் கடல்சார் உட்கட்டமைப்பை மேம்படுத்துவதற்காக முன்னேறி வருவதாகத் தெரிகிறது.

இந்தோனேசியாவுக்கான தனது உத்தியோகபூர்வ விஜயத்தின் போது ஜனாதிபதி ரணில் விக்கிரமசிங்க இந்தோனேசிய அதிகாரிகள் மற்றும் டெஸ்லா மற்றும் ஸ்பேஸ் எக்ஸ் நிறுவனத்தின் பிரதம நிறைவேற்று அதிகாரியான எலோன் மஸ்க் ஆகியோருடன் கலந்துரையாடினார். 10வது உலக நீர் மன்றத்தின் பின்னணியில் நிகழும் இந்த சந்திப்புகள் இலங்கையில் பல்வகையான பிரதிபலிப்புக்களை உருவாக்கியுள்ளது, ஆனால் எதிர்காலத்திற்கான பாதையை உருவாக்கலாம்.

ஜனாதிபதி விக்கிரமசிங்க இந்தோனேசியாவுக்கான தனது விஜயத்தின் போது, இந்தோனேசியாவின் கடல்சார் மற்றும் முதலீட்டு விவகாரங்களின் ஒருங்கிணைப்பு அமைச்சர் லுஹுட் பின்சார் பன்ஜைடனை சந்தித்தார். குரா குரா பாலி தீவில் உள்ள பல்வகைமையில் ஒன்றிய பாலி வளாகத்தில் கடந்த மாத இறுதியில் நடைபெற்ற கூட்டத்தில், உலகளாவிய ஒன்றிணைக்கப்பட்ட நிதிக்கூட்டு, இலங்கையின் அயனவலயப்பகுதி முன்முயற்சி, நீலப் பொருளாதாரம் மற்றும் வளர்ந்து வரும் கடற்பாசி தொழிற்துறை போன்ற பகுதிகளில் கவனம் செலுத்தப்பட்டது.

ஒன்றிணைந்த நிதியானது அபிவிருத்தியடைந்து வரும் நாடுகளில் நீடித்து நிலைத்திருக்கின்ற அபிவிருத்தியை இயக்கும் ஆற்றலைக் கொண்டுள்ளது. பல்வேறு மூலதன ஆதாரங்களை இணைப்பதன் மூலம், நிதியியல் இடைவெளியை நிவர்த்தி செய்வதையும், முக்கியமான துறைகளில் முதலீடுகளை ஊக்குவிப்பதையும் நோக்கமாகக் கொண்டுள்ளது.

சமீபத்திய சந்திப்பின் போது, இலங்கை மற்றும் இந்தோனேசியா ஆகிய இரு நாடுகளும், அயன மண்டல நாடுகளாக இருப்பதால், பரஸ்பர நலனுக்காக தங்களது பகிரப்பட்ட புவியியல் பண்புகளை மேம்படுத்துவதை மையமாகக் கொண்ட கலந்துரையாடல்களில் ஈடுபட்டன.

துபாயில் COP28 மாநாட்டின் போது, ஜனாதிபதி Tropical Belt Initiative இனை அறிமுகப்படுத்தினார். இது காடுகள், சதுப்பு நிலங்கள் மற்றும் கண்டல் தாவரங்கள் உட்பட அயன மண்டலப் பகுதியில் காணப்படும் முக்கிய இயற்கை வளங்களில் வணிக முதலீடுகளைப் பயன்படுத்துவதில் கவனம் செலுத்துகிறது.

இந்த முதலீடுகள் பொருளாதார ரீதியில் லாபகரமானவை என்பதை உறுதிப்படுத்த வேண்டியதன் அவசியத்தை ஜனாதிபதி விக்ரமசிங்க வலியுறுத்தினார். இந்த முயற்சியானது தனியார் துறை ஈடுபாட்டை ஈர்ப்பதுடன், டிரில்லியன் கணக்கான டொலர்களை திரட்டும் லட்சிய நோக்கத்திற்கு பங்களிக்க வேண்டும் என்றார்.

இன்னொரு முக்கிய விடயமான நீலப் பொருளாதாரம் என்பது சுருக்கமாக, கடல்வாழ் சுற்றுச்சூழல் அமைப்புகளின் ஆரோக்கியத்தை பாதுகாக்கும் அதே வேளைனயில் பொருளாதார வளர்ச்சி, மேம்பட்ட வாழ்வாதாரங்கள் மற்றும் பணிகள் ஆகியவற்றிற்கான கடல் வளங்களின் நீடித்து நிலைத்திருக்கின்ற பயன்பாடாகும்.

இலங்கை வரலாற்று ரீதியாக பெருங்கடலுடன் ஒரு நெருக்கமான பிணைப்பைப் பகிர்ந்து கொண்டிருந்தாலும், நாட்டின் நீலப் பொருளாதாரத்தின் முழுத் திறனும் பயன்படுத்தப்படாமலே உள்ளது. 10வது உலக நீர் தின உச்சி மாநாட்டின் பின்னணியில் இலங்கை பிரதிநிதிகள் இந்த விடயங்களை கவனத்தில் கொண்டு வந்தனர்.

எவ்வாறாயினும், காலநிலை மாற்றம் மற்றும் காலநிலை மாற்ற இராஜதந்திரம் குறித்த ஜனாதிபதியின் சொந்த முயற்சிகளைக் கருத்தில் கொண்டு, இத்தகைய விடயங்கள் இதற்கு முன்னரே குறிப்பிடப்பட்டுள்ளன. இந்த முன்முயற்சிகள் பலனைத் தருமா என்பதை பல வருடங்கள் கழித்தே பார்க்க முடியும்.

இரு தரப்பினரும் கடற்பாசி தொழிற்துறையை மேம்படுத்துவதற்கான வழிவகைகளை ஆராய்ந்ததுடன், அது பொருளாதார பல்வகைப்படுத்தல் மற்றும் சுற்றுச்சூழல் நிலைத்தன்மைக்கு குறிப்பிடத்தக்க வாக்குறுதியைக் கொண்டுள்ளது.

கடற்பாசி வளர்ப்பு உலகளாவிய உணவு முறைமையின் இன்றியமையாத அங்கமாக மாறி வருவதுடன், நீடித்து நிலைத்திருக்கின்ற கடலோர வாழ்வாதாரங்கள், பொருளாதார பல்வகைப்படுத்தல், உணவு உற்பத்தி, ஏற்றுமதி வருமானம், காலநிலை மாற்றம், தணிப்பு மற்றும் இசைவாக்கம், மாசு கட்டுப்பாடு மற்றும் சேதன உர உற்பத்தி போன்ற பல நன்மைகளை வழங்குகிறது.

1930 களில், இலங்கை ஒரு செழிப்பான கடற்பாசி சந்தையைக் கொண்டிருந்தது. இருப்பினும், இன்று தொழிற்துறை குறைந்தளவான பெறுமதி  சேர்த்தலுடன் சிறிய அளவிலான செயற்பாடுகளுக்கு மட்டுப்படுத்தப்பட்டுள்ளது. இலங்கையில் கடற்பாசி வளர்ப்பை விரிவுபடுத்துவதால் நீலப் பொருளாதாரத்தை கணிசமான அளவில் உயர்த்த முடியும் என நிபுணர்கள் நம்புகின்றனர்.

கண்டல் தாவர வளர்ப்பை மையமாகக் கொண்ட ஓர் கூட்டு ஆராய்ச்சி நிகழ்ச்சித் திட்டத்தை நிறுவுவதில் ஒருமித்த கருத்து மாநாட்டின் குறிப்பிடத்தக்க விளைவாகும். கடலோர பாதுகாப்பு, உயிர்ப்பல்வகைமை காப்பு மற்றும் காபன் அகற்றல் ஆகியவற்றில் கண்டல் தாவரங்கள் முக்கிய பங்கு வகிக்கின்றன. அவை காலநிலை மாற்றத்தின் வளர்ந்து வரும் விளைவுகளுக்கான சிறந்த எதிர் நடவடிக்கையாகும்.

இந்த நோக்கத்திற்காக, இந்த முன்முயற்சிகளை ஒருங்கிணைக்க இருதரப்பு பணிக்குழுவை உருவாக்குவதற்கு ஏற்றுக் கொள்ளப்பட்டதுடன், இது கட்டமைக்கப்பட்ட மற்றும் நீடித்த ஒத்துழைப்புக்கான உறுதிப்பாட்டை பிரதிபலிக்கிறது.

இந்த பணிக்குழு இந்தியப் பெருங்கடல் ரிம் சங்கத்தின் (IORA) கட்டமைப்பிற்குள் செயற்படுவதுடன், அங்கு இலங்கை தற்போது தலைமைப் பொறுப்பை வகிக்கிறது, இதனால் பிராந்திய ஒத்துழைப்பை முன்னேற்றுவதற்கான ஒரு மூலோபாய தளத்தை வழங்குகிறது.

அதே விஜயத்தின் போது, சற்றே சர்ச்சைக்குரிய வகையில், ஜனாதிபதி விக்கிரமசிங்க டெஸ்லா மற்றும் SpaceX நிறுவனத்தின் பிரதம நிறைவேற்று அதிகாரியான எலோன் மஸ்க் உடன் உயர்மட்ட சந்திப்பில் ஈடுபட்டார். இந்த சந்திப்பில் இலங்கையில் Starlink சேவைகளை நடைமுறைப்படுத்துவது குறித்து கலந்துரையாடப்பட்டது.

Starlink உலகளவில் அதிவேக இணைய அணுகலை வழங்குவதை நோக்கமாகக் கொண்டுள்ளது. இந்த அமைப்பானது பாரம்பரிய செயற்கைக்கோள் இணைய சேவைகளுடன் ஒப்பிடும்போது குறைந்த புவி சுற்றுப்பாதை (LEO) செயற்கைக்கோள்களின் வலையமைப்பை ஏவுவதன் மூலம் செயற்படுவதுடன், தாமதத்தை குறைத்து இணைய வேகத்தை மேம்படுத்துகிறது.

ஒவ்வொரு செயற்கைக்கோளும் சுமார் 573 பவுண்டுகள் எடையும், தட்டையான வடிவமைப்பையும் கொண்டுள்ளது, ஒரு பால்கன்-9 ராக்கெட்டில் 60 செயற்கைக்கோள்கள் வரை ஏவப்படுகின்றன. இந்த செயற்கைக்கோள் வலையமைப்பு உலகளாவிய வலையமைப்பை வழங்குவதை நோக்கமாகக் கொண்டுள்ளதுடன், பல அபிவிருத்தியடைந்து வரும் நாடுகளில் உள்ள இணைய சவால்களை நிவர்த்தி  செய்கின்றது.

மஸ்கின் இந்தோனேஷியா விஜயம், நாட்டில் Starlink இணையச் சேவையின் திட்டமிடப்பட்ட ஆரம்பத்துடன் ஒத்துப்போவதுடன், தென்கிழக்கு ஆசியாவிற்கான மஸ்கின் மூலோபாய தரிசனங்களை சுட்டிக் காட்டுகிறது.

இப்பிராந்தியம் பல்வேறு புவியியல் மற்றும் பொருளாதார நிலைமைகளால் அதிகமாகவோ அல்லது குறைவாகவோ வகைப்படுத்தப்படுகிறது, மேலும் இது Starlink வழங்கும் மேம்படுத்தப்பட்ட இணைப்பிலிருந்து குறிப்பிடத்தக்க வகையில் பயனடைகிறது. இலங்கைக்கு தனது சேவைகளை விரிவுபடுத்துவதன் மூலம், SpaceX ஆனது தென்கிழக்குக்கு அப்பால் தெற்காசியா வரையிலான உலகளாவிய இணையப் பாதுகாப்புக்கான தனது பணியை மேலும் அதிகரிக்க முடியும்.

தெற்காசியாவிற்கு விரிவாக்கம் செய்வதால் மஸ்க் இற்கு எவ்வாறான பலன்கள் கிடைத்தாலும், இலங்கை போன்ற நாடுகளில் Starlink எந்தளவிற்கு சாத்தியமானதாக இருக்கும் என்ற வினாக்கள் உள்ளன. மதிப்பீடுகள் நிறுவல் செலவீனங்கள் USD 600க்கும் அதிகமாக இருக்கும் என கூறுகின்றன.

இது ஒரு இலங்கையருக்கு, நடுத்தர வர்க்க இலங்கையர்களுக்கு கூட பாரிய தொகையாகும். கிராமப்புறங்களுக்கு இணைய இணைப்பை விரிவுபடுத்துவது என்பது மஸ்கின் வாக்குறுதியாகும். நிறுவுதலுக்கான செலவீனங்களைக் கருத்தில் கொண்டு, கிராமப்புற இலங்கையில் அத்தகைய முயற்சியை மேற்கொள்ள முடியுமா என்று ஆச்சரியப்பட வேண்டியுள்ளது.

அரச நிதியுதவி அவசியம் இருப்பினும் மீண்டும், ஓர் நெருக்கடி ஏற்பட்டுள்ள நிலையில், அத்தகைய செலவினங்களைச் சந்திக்க அரசாங்கத்திடம் அந்நியச் செலாவணி இருக்கிறதா என்று கேட்கலாம்.

இலங்கையில் Starlink க்கு எது சாதகமாக இருந்தாலும், விக்கிரமசிங்கவிற்கும் மஸ்க்கிற்கும் இடையிலான சந்திப்பு, இலங்கையின் டிஜிட்டல் பரப்பை மாற்றும் நோக்கில் முன்னோக்கிய பங்காண்மைக்கு வழிவகுக்கும். Starlink செயற்கைக்கோள் இணைய சேவையின் ஒருங்கிணைப்பானது இணைப்பை மேம்படுத்தவும் முதலீடுகளை ஈர்க்கவும் உறுதியளிக்கிறது.

இந்த ஈடுபாடுகளால் இலங்கைக்கு நல்ல பலன் கிடைக்கும். ஆயினும்கூட, அந்த முன்னணியில் உள்ள நம்பிக்கையானது களமட்ட யதார்த்தங்களை நிதானமாக ஒப்புக்கொள்வதன் மூலம் அவசியமாக இருக்க வேண்டும். இங்கே ஒரு சமநிலையை அடைய முடிந்தால், உண்மையில் வானமே எல்லையாக மாற்றமடையும்.

ஃபிளவியா குணரத்ன சர்வதேச உறவுகள் மற்றும் உலகளாவிய அரசியலில் ஆர்வமாக உள்ள ராகம மருத்துவ பீடத்தின் இளங்கலை பட்டதாரி ஆவார்.

Factum என்பது ஆசிய – பசுபிக்கை மையமாக கொண்ட சர்வதேச உறவுகள், தொழில்நுட்ப ஒத்துழைப்பு மற்றும் மூலோபாய தொடர்புகள் பற்றிய சிந்தனைக் குழுவாகும், அதனை www.factum.lk மூலமாக அணுகலாம்.

இங்கே வெளிப்படுத்தப்பட்ட கருத்துக்கள் ஆசிரியரின் சொந்தக் கருத்துக்கள் என்பதுடன் நிறுவனத்தின் பிரதிபலிப்புக்களாக இருக்க வேண்டிய அவசியமில்லை.