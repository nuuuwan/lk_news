’ஆடையின்றி புகழ்பாடுகிறனர்’

ரணில் விக்கிரமசிங்கவை சிறைக்கு அனுப்பும் வரை தூங்க மாட்டோம் என சூளுரைத்தவர்கள்  இன்று ஆடையில்லாமல்  ரணில் புகழ்பாடுகிறார்கள்.ஆனால் தமிழ் மற்றும் முஸ்லிம் மக்கள் அந்த நிலைக்கு செல்லமாட்டார்கள் சஜித் பிரேமதாசவுக்கு முழுமையான ஆதரவு வழங்குவார்கள்.அதன் மூலம் செப்டெம்பர் 22 ஆம் திகதி அரசாங்கத்தை பொறுப்பேற்போம் என ஐக்கிய மக்கள் சக்தியின் எம்.பி.யான நளின் பண்டார தெரிவித்தார்.

பாராளுமன்றத்தில் புதன்கிழமை (07) இடம்பெற்ற 'அரையாண்டின் அரசிறை நிலைப்பாட்டு அறிக்கை' தொடர்பான சபை ஒத்திவைப்பு விவாதத்தில் உரையாற்றும் போதே இவ்வாறு தெரிவித்த அவர் மேலும் பேசுகையில்,

அரச  தரப்பின் பெரும்பாலானவர்கள் வங்குரோத்து நிலைக்கு மத்தியிலும் பெரும் பணக்காரர்களாகியுள்ளனர் .ஆகவே இவர்களின் சொத்து விபரங்களை ஆராய வேண்டும்.

நாட்டில் ஏற்பட்ட பொருளாதார நெருக்கடியின் போது சஜித் அரசாங்கத்தை பொறுப்பேற்கவில்லை என்று  அரச தரப்பினர் குற்றம்சாட்டுகின்றனர்.நெருக்கடியின் போது அரசாங்கத்தை பொறுப்பேற்குமாறு அப்போதைய ஜனாதிபதி எதிர்க்கட்சித் தலைவர் சஜித் பிரேமதாசவுக்கு அழைப்பு விடுத்தார்.இதன்போது கட்சி என்ற ரீதியில் நாங்கள் நிபந்தனைகளை முன்வைத்தோம்.நாட்டு மக்கள் கோத்தா.கோ ஹோம்  என்று குறிப்பிடும் போது எவ்வாறு அவருடன் ஒன்றிணைந்து அரசாங்கத்தை நாம் பொறுப்பேற்பது?

எமது நிபந்தனைகளை புறக்கணித்துராஜபக்சர்களின்  காவலராக   ரணில் விக்கிரமசிங்கவை தெரிவு செய்து தங்களை பாதுகாத்துக் கொண்டார்கள்ராஜபக்ச  அரசாங்கத்தின் ஊழல்வாதிகளுக்கு எதிராக ஜனாதிபதி எவ்வித நடவடிக்கைகளையும் முன்னெடுக்கவில்லை.

ரணில் விக்கிரமசிங்கவை சிறைக்கு அனுப்பும் வரை தூங்க மாட்டோம்  என்று  சூளுரைத்தவர்கள் இன்று ஆடையில்லாமல் ரணில் புகழ்பாடுகிறார்கள்.இவர்கள் கட்சி தாவியிருக்கலாம். ஆனால் முன்னாள் ஜனாதிபதி மஹிந்த ராஜபக்சவுக்கு ஆதரவாக உள்ள பாரம்பரியமான பொதுஜன பெரமுன மற்றும் சுதந்திர கட்சியின் உறுப்பினர்கள் மாற்று அரசியல் தீர்மானத்தை எடுக்கமாட்டார்கள்.

அதேபோன்றே எதிர்க்கட்சித் தலைவர் சஜித் பிரேமதாசவின் பக்கமே  தமிழ் மற்றும் முஸ்லிம் மக்கள் உள்ளார்கள். அதனால் எதிர்வரும் 22 ஆம் திகதி மக்களாணையுடன் சஜித் பிரேமதாச அரசாங்கத்தை பொறுப்பேற்பார் என்றார்.