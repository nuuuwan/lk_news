பங்களாதேஷின் மூவகை கிரிக்கெட் அணிகளின் தலைவரானார் ஷன்டோ

அடுத்த ஆண்டுக்கான மூவகை கிரிக்கெட் அணிகளினதும் தலைவராக நஜ்முல் ஹொசெய்ன் ஷன்டோவை  பங்களாதேஷ் கிரிக்கெட் சபை  நியமித்துள்ளது.

முன்னாள் அணித் தலைவர் ஷக்கிப் அல் ஹசன் அணிக்கு திரும்புவதில் நிச்சயமற்றத் தன்மை நிலவுவதாலேயே ஷன்டோவுக்கு அணித் தலைமை பொறுப்பு வழங்கப்பட்டுள்ளது.

நியூஸிலாந்துக்கு எதிராக டிசம்பர் மாதம் நடைபெற்ற மூவகை தொடர்களில் பங்களாதேஷின் தலைவராக ஷன்டோ செயற்பட்டிருந்தார்.

புதிய நியமனத்தின் பிரகாரம் ஐக்கிய அமெரிக்காவிலும் கரிபியன் தீவுகளிலும் இந்த வருடம் ஜுன் மாதம் நடைபெறவுள்ள ரி20 உலகக் கிண்ணப் போட்டியில் பங்களாதேஷ்  அணிக்கு அவர் தலைமை தாங்குவார்.

இந்தியாவில் நடைபெற்ற உலகக் கிண்ணப் போட்டியுடன் சர்வதேச ஒருநாள் கிரிக்கெட் அணித் தலைவர் பதவியைத் துறப்பதாக ஷக்கிப் அல் ஹசன் கூறியிருந்தார்.

இதன் காரணமாக பங்களாதேஷ் அணித் தலைவர் பதவி குறித்து சிக்கல் எழுந்தது. மேலும் அவரது இடது கண்ணில் கடந்த மாதம்  விழித்திரை பிரச்சினை  ஏற்பட்டதால் அவரால் தொடர்ந்து விளையாட முடியாதுள்ளது.

எங்களது முதலாவது தேர்வாக ஷக்கிபை நாங்கள் கருதிய போதிலும் அவரது உடல் நிலையைக் கருத்தில் கொண்டு அந்தப் பொறுப்பை ஷன்டோவிடம்  ஒப்படைக்க நேரிட்டதாக பங்களாதேஷ் கிரிக்கெட் சபை தெரிவித்தது.

'மூவகை கிரிக்கெட் அணிகளுக்கும் ஷன்டோவை தலைவராக நாங்கள் தெரிவுசெய்துள்ளோம்' என செய்தியாளர்களிடம் பங்களாதேஷ் கிரிக்கெட் சபைத் தலைவர் நஸ்முல் ஹசன் இன்று (12) தெரிவித்தார்.

'நீண்டகால அடிப்படையில் அணித் தலைவர் ஒருவரைத் தெரிவு செய்வது குறித்து எமது இன்றைய கூட்டத்தில் ஆராய்ந்தோம். ஷக்கிபுடனும் நாங்கள் கலந்துரையாடினோம். ஆனால், தனது விழித்திரை பிரச்சினை தீரவில்லை என்று கூறினார்' என நஸ்முல் ஹசன் மேலும் தெரிவித்தார்.

'இலங்கையுடனும் ஸிம்பாப்வேயுடனும் எமது சொந்த நாட்டில் நடைபெறவுள்ள தொடர்களில் அவர் விளையாடுவாரா என்பது உறுதியில்லை. அத்துடன் அடுத்துவரும் ரி20 உலகக் கிண்ண கிரிக்கெட் பற்றியும் நாங்கள் கவனம் செலுத்த வேண்டியுள்ளது. எமது முதல் தேர்வு நிச்சயமாக ஷக்கிப்தான். ஆனால், நிச்சயமற்றத் தன்மையில் நாங்கள் இருக்க விரும்பவில்லை' என அவர் குறிப்பிட்டார்.

பங்களாதேஷுக்கும் இலங்கைக்கும் இடையிலான 3 போட்டிகளைக் கொண்ட சர்வதேச ரி 20 கிரிக்கெட் தொடர் சில்ஹெட்டில் மார்ச் 04, 06, 09ஆம் திகதிகளில் நடைபெறவுள்ளது.

தொடர்ந்து 3 போட்டிகளைக் கொண்ட சர்வதேச ஒருநாள் கிரிக்கெட் தொடர் சட்டோக்ராமில் மார்ச் 13, 15, 18ஆம் திகதிகளில் நடைபெறும்.

அதன் பின்னர் இரண்டு நாடுகளுக்கும் இடையிலான முதலாவது டெஸ்ட் போட்டி சில்ஹெட்டில் மார்ச் 22 முதல் 26 வரையும் இரண்டாவது போட்டி சட்டோக்ரோமில் மார்ச் 30 முதல் ஏப்ரல் 3 வரையும் நடைபெறும்.