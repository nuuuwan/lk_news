மாரி செல்வராஜின் 'வாழை' பட முன்னோட்டம் வெளியீடு

'பரியேறும் பெருமாள்', 'கர்ணன்', 'மாமன்னன்' எனும் முத்தான மூன்று படைப்புகள் மூலம் தமிழ் திரையுலக படைப்பாளிகளின் பட்டியலில் இணைந்து கொண்ட மாரி செல்வராஜ் இயக்கத்தில் உருவாகி இருக்கும் 'வாழை' எனும் திரைப்படத்தின் முன்னோட்டம் வெளியிடப்பட்டிருக்கிறது. இந்த முன்னோட்டம் வெளியான குறுகிய கால அவகாசத்திற்குள் ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது.

வளரிளம் பருவ நடிகர்களான பொன். வேல் மற்றும் எம். ராகுல் ஆகியோர் முதன்மையான கதாபாத்திரத்தில் நடித்திருக்கும் 'வாழை' எனும் திரைப்படத்தில், இவர்களுடன் நடிகர்கள் கலையரசன், சதீஷ்குமார், நடிகைகள் நிகிலா விமல், திவ்யா துரைசாமி , ஜானகி உள்ளிட்ட பலர் நடித்திருக்கிறார்கள்.

தேனி ஈஸ்வர் ஒளிப்பதிவு செய்திருக்கும் இந்த திரைப்படத்திற்கு சந்தோஷ் நாராயணன் இசையமைத்திருக்கிறார். இந்தத் திரைப்படத்தை நவ்வி ஸ்டுடியோஸ் மற்றும் ஃபார்மர்ஸ் மாஸ்டர் பிளான் புரொடக்ஷன் ஆகிய நிறுவனங்கள் சார்பில் தயாரிப்பாளர்கள் மாரி செல்வராஜ் மற்றும் திலீப் சுப்பராயன் ஆகியோர் இணைந்து தயாரித்திருக்கிறார்கள் இந்த திரைப்படத்தை டிஸ்னி பிளஸ் ஹாட் ஸ்டார் வழங்குகிறது.

தன்னுடைய படைப்புகளின் மூலம் கதாபாத்திரங்களின் வலியை பார்வையாளர்களுக்கு கடத்தி சிறந்த 'வலி கடத்தி' என குறிப்பிடப்படும் இயக்குநர் மாரி செல்வராஜ் இயக்கத்தில் உருவாகி இருக்கும் இந்த 'வாழை' திரைப்படம்-  தன்னுடைய சொந்த வாழ்க்கையில் இருந்து உருவானது என தெரிவித்திருக்கிறார். இதனால் இப்படத்தைப் பற்றிய எதிர்பார்ப்பு பார்வையாளர்கள் இடத்தில் அதிகரித்து இருக்கிறது.

இந்த திரைப்படம் எதிர்வரும் 23ஆம் திகதியன்று உலகம் முழுவதும் பட மாளிகையில் வெளியாகிறது. இந்நிலையில் இப்படத்தின் முன்னோட்டம் வெளியிடப்பட்டிருக்கிறது. இதற்காக சென்னையில் உள்ள நட்சத்திர ஹொட்டேலில் நடைபெற்ற பிரத்யேக விழாவில் தமிழ் திரையுலகின் முன்னணி படைப்பாளிகள் ஒன்று திரண்டு தங்களது ஆதரவையும், வாழ்த்துகளையும் தெரிவித்தனர்.

'வாழை' படத்தின் முன்னோட்டத்தில் சிறார்கள் வாழ்வியலும், அவர்கள் எதிர்கொள்ளும் நெருக்கடிகளும், அவர்கள் மீது வலிந்து திணிக்கப்படும் பொருளாதாரத்திற்கான சுமைகளும் ரசிகர்களின் கவனத்தை கவர்ந்திருக்கிறது. இதனால் இந்த படத்திற்கான எதிர்பார்ப்பு எகிறி இருக்கிறது.