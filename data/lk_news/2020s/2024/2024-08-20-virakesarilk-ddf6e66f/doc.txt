தேர்தல் வன்முறை அச்சுறுத்தல் அறகலய காலகட்டத்தில் இருந்து வரவில்லை

பாராளுமன்ற உறுப்பினர் ஒவ்வொருவருக்கும் இரு  றிப்பீட்டர் துப்பாக்கிகளை வழங்குவதற்கு அரசாங்கம் எடுத்த தீர்மானம் தேர்தல் நெருங்கும் நிலையில் அவர்களை இலக்கு வைக்கக்கூடிய வன்முறை தீவிரமடையும் என்று ஏற்பட்டிருக்கும் அச்சத்தின் அறிகுறியாகும். அறகலய காலகட்ட வன்முறையை கருத்திற்கொண்டு ஒவ்வொரு பாராளுமன்ற உறுப்பினருக்கும் இரு றிப்பீடடர் துப்பாக்கிகளை வழங்குவதற்கு தீர்மானம் ஒன்று எடுக்கப்பட்டிருக்கிறது என்றும்  அவற்றைப் பெறுவதற்கு அவர்கள் கட்டணத்தைச் செலுத்த வேண்டும் என்றும் பாதுகாப்பு அமைச்சு பாராளுமன்ற செயலகத்துக்கு எழுதிய கடிதம் ஒன்றில் தெரிவிக்கப்பட்டிருக்கிறது.

இது ஏற்கெனவே பாராளுமன்ற உறுப்பினர்கள் தங்களது தனிப்பட்ட பாதூகாப்புக்காக பெற்றுக்கொள்வதற்கு உரித்தைக் கொண்ட தன்னியக்க பிஸ்டலுக்கு மேலதிகமானதாகும். இந்த வசதியின் மூலமாக பெறப்படுகின்ற துப்பாக்கிகளை பாராளுமன்றத்தில் இருந்து வெளியேறிய பின்னரும் கூட அவர்கள் அனுமதிப்பத்திரத்தை வருடாந்தம் புதுப்பித்து தொடர்ந்தும் வைத்துக் கொள்ளமுடியும்.

அறகலய காலகட்டத்தில் நிலவியதைப் போன்ற சூழ்நிலை மீண்டும் தோன்றும் என்ற அரசாங்கத்தின் அச்சத்தை கேள்விக்குட்படுத்த வேண்டியது அவசியமாகும். இன்றைய நிலைவரம் இரு வருடங்களுக்கு முன்னர் இருந்தததையும் விட முற்றிலும் வேறுபட்டதாகும். 2019 ஜனாதிபதி தேர்தலிலும்  2020 பாராளுமன்ற தேர்தலிலும் மக்களிடம் இருந்து ஆணை ஒன்னறப் பெற்றுக்கொண்ட அரசாங்கம் அதிகாரத்தில் தொடர்ந்தும் இருப்பதற்கான சட்டபூர்வமான உரிமையைக் கொண்டிருந்த ஒரு பின்புலத்திலேயே 2022 அறகலய போராட்டம்  மூண்டது.

மக்களின் அடிப்படைத் தேவைகளைை நிறைவேற்றுவதற்கு அப்பட்டமாக தவறிய  போதிலும் கூட அதிகாரத்தைக் கைவிடுவதற்கான எந்த  அறிகுறியையும் அந்த அரசாங்கம் காண்பிக்கவில்லை. அதனால் அத்தகைய ஒரு அரசாங்கத்தை பதவியில் இருந்து நீக்குவதற்கு  நெருக்குதலைக் கொடுக்க ஒரேவழியாக  மக்கள் வீதிகளில் இறங்கிப் போராட வேண்டியிருந்தது. இன்று ஜனாதிபதியின் பதவிக்காலம் முடிவுக்கு வருவதுடன் மக்கள் புதிய ஒரு ஜனாதிபதியையும் புதிய அரசாங்கத்தையும் தெரிவுசெய்வதற்கு வாக்களிக்கும் உரிமையைக் கொண்டிருக்கிறார்கள்.

2022 அறகலய போராட்டம் அமைதியாகவே தொடங்கியது என்பதை மனதிற்கொள்ள வேண்டியது முக்கியமானதாகும். இரசாயன பசளை வகைகள் மீது தடை விதிக்கப்படுவதற்கு வழிவகுத்த அன்றைய அரசாங்கத்தின் விவசாயக் கொள்கைகளுக்கு எதிராக கிராமப் புறங்களில் முதலில் போராட்டங்கள் இடம்பெறத்தொடங்கின. வரவிருக்கும் பொருளாதார அனர்த்தத்தை முன்னுணர்ந்துகொண்ட விவசாயிகள் கிராமப் புறங்களில் வீதிமறியல்களைச் செய்தனர். ஆனால் அதனால் பெரிய தாக்கத்தை ஏற்படுத்த முடியவில்லை

ஆனால், பெட்ரோல், எரிவாயு, உணவு மற்றும் மருந்து வகைகளை கொள்வனவு செய்வதற்கு வெளிநாட்டு நாணய தட்டுப்பாட்டின் வடிவில் நாட்டின் ஏனைய பாகங்களையும்  பொருளாதார நெருக்கடி தாக்கத் தொடங்கி அரை நாளுக்கு மேல் மின்வெட்டும் நீடிக்கப்பட்டபோது நகர்ப்புறங்களுக்கும் போராட்டங்கள் அமைதியான முறையில் என்றாலும் பரவின. போராடடக்காரர்களும் பாதுகாப்பு படைகளும் பெருமளவுக்கு நிதானமாக நடந்துகொண்டது ஒரு முன்னுதாரணமாக அமைந்தது.

மக்கள் எதிர்நோக்கிய பொருளாதார இடர்பாட்டின் விளைவாக அறகலய போராட்டங்கள் பெருமளவுக்கு தன்னியல்பாகவே தீவிரமடைந்தன. இனிமேலும் பதவியில் இருக்க முடியாது என்று அரசாங்கத்துக்கு கூறுவதற்கு சாதாரண குடிமக்கள் நாட்டின் சகல பாகங்களில் இருந்தும் தொலைதூர இடங்களில் இருந்தும் தங்கள் சொந்தச் செலவில் வந்தார்கள்.

அரசாங்கம் இரு வருடங்களுக்கு முன்னரேயே தெரிவுசெய்யப்பட்டது என்பதும் சட்டத்தின்படி அதன் பதவிக்காலத்தில் மேலும் மூன்று வருடங்கள் இருந்தன எனபதுமே பிரச்சினையாக இருந்தது. அரசாங்கம் பதவியில் இருந்து இறங்க மறுத்தது. தாங்கள் விரைவில் அதிகாரத்துக்கு வருவதற்கு வாய்ப்பு ஒன்றைக் கண்ட எதிரணி கட்சிகளினால் நிதியுதவி செய்யப்பட்ட கணிசமான பிரிவினரும் போராட்டங்களில் பங்குபற்றினர் என்பதில் சந்தகமில்லை.

ஆனால், அரசாங்கம் வன்முறையைப் பயன்படுத்துவதற்கு தீர்மானிக்கும் வரை போராட்டங்கள் அமைதியாகவே தொடர்ந்து கொண்டிருந்தன என்பது முக்கியமாக கவனிக்கப்படவேண்டிய அம்சமாகும். அரசாங்க உறுப்பினர்களின் தலைமையிலான குண்டர்கள்  வீதிகளில் இறங்கி  போராட்டக்காரர்களுக்கு எதிராக வன்முறையில் இறங்கியபோது வன்முறை தொடங்கியது.அதற்கு பிறகு தீவிரமடைந்த பரவலான  வனமுறையை கட்டுப்படுத்தக்கூடியதாக இருக்கவில்லை.  இந்த வன்முறை பாதுகாப்பு படைகள் பாராமுகமாக இருந்த அரசாங்க வன்முறைக்கான  எதிர் வினையாகவே இருந்தது.

இலங்கையின் பாதுகாப்பு படைகள் மக்களால் தெரிவுசெய்யப்பட்ட அரசியல் தலைவர்களின் ஆணையின் கீழ் எப்போதும் செயற்பட்டு வந்ததே அவற்றின் பலமாகும். அரசியல் ஆசான்கள் சட்ட விரோதமானதும் நெறிமுறைக்கு புறம்பானதுமான உத்தரவுகளைப் பிறப்பிக்கும்போதே பாதுகாப்பு படைகள் பிரச்சினையை எதிர்நோக்குகின்றன. அறகலய போராட்டத்தின் விடயத்தில் அமைதி வழியால் போராடியவர்களுக்கு எதிராக மேற்கொள்ளப்பட்ட தாக்குதல்களுக்கு அரசியல்வாதிகளே தலைமை தாங்கினார்கள்.

இந்த பின்புலத்தில் நோக்கும்போது பாராளுமன்ற உறுப்பினர்களுக்கு ஆயுதங்களை வழங்குவதற்கு எடுக்கப்பட்ட தீர்மானத்தை அறகலய காலகட்டத்துடன் தொடர்புபடுத்துவது தவறாகும்.  அறகலய போராட்ட காலத்தைப் போலன்றி தற்போது போராட்டத்தில் ஈடுபடுவதற்கு பதிலாக  வாக்குகளை பயன்படுத்த க்கூடியதாக இருக்கும்போது அமைதியை விரும்பும் இலங்கை மக்களுக்கு பாராளுமன்ற உறுப்பினர்களுக்கு எதிராக வன்முையை பயன்படுத்தவேண்டிய தேவை எதுவும் கிடையாது.

தேர்தல் காலப்பகுதியில் பாராளுமன்ற உறுப்பினர்கள் வன்முறை அச்சுறுத்தல் ஏற்படும் என்று அரசாங்கம உணருவதானால் பாதுகாப்பு படையினரின் எண்ணிக்கையை அதிகரிப்பது போன்ற நடவடிக்கைகளின் மூலமாக அவர்களுக்கு கூடுதல் பாதுகாப்பை வழங்கமுடியும். அதைவிடுத்து பாராளுமன்ற உறுப்பினர்களுக்கு றிப்பீட்டர் துப்பாக்கிகளை வழங்குவது ஏற்றுக்கொள்ள முடியாததாகும். அத்தகைய ஆயுதங்களை பயன்படுத்துவதில் பயிற்சிகளைப் பெறாத பாராளுமன்ற உறுப்பினர்களினால் சாதாரண குடிமக்களின் பாதுகாப்புக்கு அச்சுறுத்தல் ஏற்படும்.

வன்முறை மூளும் என்ற அரசாங்கத்தின் அச்சம் தவறானது போன்று தெரிகிறது. தற்போதைய தருணம் ஒரு ஜனநாயகத் திருவிழாவுக்கு ஒப்பானதாகும். அது உண்மையில் அவ்வாறுதான் இருக்கவும் வேண்டும். தேர்தல்கள் ஜனநாயகத்தின் ஒரு கொண்டாட்டமேயாகும். பணக்காரரோ அல்லது ஏழைகளோ, கிராமப்புறத்தவரோ அல்லது நகரப்புறத்தவரோ, பெரும்பான்மை இனத்தவரோ அல்லது சிறுபான்மை இனத்தவரோ ஒவ்வொரு குடிமகனும் சமத்துவமானவராகிறார். அவர்கள் ஒவ்வொருவரினதும் கையில் ஒரு வாக்கு இருக்கிறது.

தங்களது தலைவர்களை தெரிவுசெய்வதற்கும் அவர்களைப் பொறுப்புக்கூற வைப்பதற்கும் அதிகாரத்தை அவர்கள் பெறுகிறார்கள். தலைவர்களின் செயற்பாடுகள் மற்றும்   எதிரகாலத்துக்கான அவர்களின் வாக்குறுதிகளைப் பொறுத்து அவர்களை அதிகாரத்தில் இருந்து அகற்றுவதற்கு மக்கள் தங்களின் வாககுகளைப் பயன்படுத்த முடியும். இந்த பின்னணியில் , பாராளுமன்ற உறுப்பினர்களை ஆயுதபாணிகளாக்குவதற்கு தீர்மானம் எடு்ப்பதற்கு அரசாங்கம் தெரிவுசெய்த நேரம் மிகவும் கவலைக்குரியதாகும்.

அறகலய காலகட்டத்தின்போது அதிகாரத்தில் இருப்பதற்கு அரசாங்கம்  ஒரு ஜனநாயக ஆணையைக் கொண்டிருந்தது. வெறுமனே இரு வருடங்களுக்கு முன்னர் தான் அந்த அரசாங்கம் தெரிவு செய்யப்பட்டிருந்தது. அதன் பொருளாதாரத் தோல்விகளுக்கு மத்தியிலும் கூட அதன் பதவிக்காலம்   முடிவடைவதற்கு மேலும் மூன்று வருடங்கள் இருந்தன. அரசாங்கத்தை பதவியில் இருந்து அகற்றுவதற்கு சட்டரீதியான வழிவகை எதுவும் இல்லாத நிலையில் மக்கள் மாற்றத்துக்கு கோரிக்கை விடுத்து  வீதிகளில் இறங்கவேண்டியிருந்தது.

ஆனால் இன்று ஜனாதிபதியின் பதவிக்காலம் முடிவடையும் நிலையில் ஒரு மாதகாலத்திற்குள் வாக்களிப்பு நிலையத்துக்குச் சென்று அமைதியான முறையில் மக்களினால் அரசாங்கத்தை மாற்றமுடியும். மாற்றத்தைக் கொண்டு வருவதற்கு தெளிவானதும் சட்டரீதியானதுமான பாதையை வழங்கும் ஜனநாயக செயன்முறை ஒன்று இருக்கும்போது வீதிப்போராட்டங்களுக்கோ அல்லது வன்முறைக்கோ எந்த தேவையும் இல்லை. ஒரு ஜனநாயக முறைமையின் உறுதிப்பாட்டைப் பேணுவதில் அரசியலமைப்பு பாதுகாப்பு ஏற்பாடுகளின் முக்கியத்துவத்தை இது தெளிவாக வெளிக்காட்டுகிறது.

இன்று ஜனாதிபதி தேர்தலை செப்டெம்பர் 21  ஆம் திகதி நடத்துவதற்கு திட்டமிடப்பட்டிருக்கும் நிலையில் அரசாங்கத்தின் கதியைத் தீர்மானிப்பதற்கு சட்டரீதியான உரிகையை மக்கள் கொண்டிருக்கிறார்கள். தேர்தலுக்கான திகதியை அரசியலமைப்பு நிர்ணயித்திருக்கிறது. அதன் மூலம் மக்களின் விருப்பு மதிக்கப்படுகிறது. தேர்தலின் முடிவுகளைப் பொறுத்து அரசாங்கம் மாறலாம் அல்லது இதே அரசாங்கம் பதவியில் தொடரலாம். இந்த இரண்டில் எது நடந்தாலும் செயன்முறை சட்டத்தின் கட்டமைப்புக்கு உட்பட்டதாகவே முன்னெடுக்கப்படும். அறகலய பாணி போராட்டத்துக்கான தேவை கிடையாது.

அறகலய போராட்டத்துக்கு வழிவகுத்த சூழ்நிலையின் எந்தவொரு  சாயலையும் இன்றைய நிலைவரம் கொண்டிருக்கவில்லை. வன்முறையை எதிர்கொள்வதற்கு தயாராகிக்கொணடு பாராளுமன்ற உறுப்பினர்களுக்கு றிப்பீட்டர் துப்பாக்கிகளை வழங்குவதற்கு பதிலாக,  எதிர்வரும் ஜனாதிபதி தேர்தல் சுதந்திரமானதாகவும் நீதியானதாகவும் அமைவதையும் ஜனநாயக கோட்பாடுகளை மதித்துப் போற்றும் வகையில் இடம்பெறுவதையும் அரசாங்கம் உறுதிசெய்ய வேண்டும்.