பூஜையுடன் தொடங்கிய சூர்யாவின் 'சூர்யா 45'

நடிகர் சூர்யா மூன்று ஆண்டுகள் கடினமாக உழைத்து ரசிகர்களுக்கு வழங்கிய 'கங்குவா' எனும் திரைப்படம் கலவையான விமர்சனங்களை பெற்று, எதிர்பார்த்த வசூலை எட்டாத நிலையில் அவர் நடிப்பில் தயாராகும் 'சூர்யா 45' என தற்காலிகமாக பெயரிடப்பட்டிருக்கும்  புதிய திரைப்படத்தின் தொடக்க விழா சிறப்பாக நடைபெற்றது.

நடிகரும், இயக்குநருமான ஆர். ஜே. பாலாஜி இயக்கத்தில் உருவாகும் பெயரிடப்படாத திரைப்படத்தில் நடிகர் சூர்யா கதையின் நாயகனாக நடிக்கிறார். இந்தத் திரைப்படத்தை ட்ரீம் வாரியர் பிக்சர்ஸ் நிறுவனம் சார்பில் தயாரிப்பாளர்கள் எஸ். ஆர். பிரகாஷ் பாபு மற்றும் எஸ். ஆர். பிரபு ஆகியோர் இணைந்து தயாரிக்கிறார்கள்.

இந்த திரைப்படத்தில் நடிக்கும் ஏனைய நடிகர்கள், நடிகைகள் மற்றும் பணியாற்றும் தொழில்நுட்ப கலைஞர்கள் குறித்த விவரங்கள் அதிகாரப்பூர்வமாக வெளியிடப்படவில்லை. இந்நிலையில் இப்படத்தின் தொடக்க விழா தமிழகத்தின் ஈரோடு மாவட்டத்தில் உள்ள மாசாணி அம்மன் ஆலயத்தில் நடைபெற்றது. இதில் நடிகர் சூர்யா, இயக்குநர் ஆர். ஜே. பாலாஜி உள்ளிட்ட படக்குழுவினர் பங்கு பற்றினர்.

இத்திரைப்படத்தின் முதற்கட்ட படப்பிடிப்பு கோவை மாவட்டத்தில் விரைவில் தொடங்கும் என்றும், இந்த திரைப்படம் அடுத்த ஆண்டு ஜூன் மாதத்திற்கு பிறகு வெளியிட திட்டமிடப்பட்டிருப்பதாகவும் பட தயாரிப்பு நிறுவனம் தெரிவித்துள்ளது.

இதனிடையே இயக்குநர் கார்த்திக் சுப்புராஜ் இயக்கத்தில் சூர்யா நடித்திருக்கும் திரைப்படம் அடுத்த ஆண்டு கோடை விடுமுறையில் வெளியாகும் என்றும் அந்தத் திரைப்படம் சூர்யா ரசிகர்களை திருப்தி படுத்தும் என்றும் திரையுலகினர் தெரிவித்திருக்கிறார்கள் என்பது குறிப்பிடத்தக்கது.