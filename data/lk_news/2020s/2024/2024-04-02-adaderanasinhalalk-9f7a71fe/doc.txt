ආර්ථික ප්‍රතිසංස්කරණ නීතියක් බවට පත්කිරීමට සැරසෙයි

ආර්ථිකය සම්බන්ධයෙන් හඳුන්වාදුන් ප්‍රතිසංස්කරණ නීතියක් බවට පත්කරන කෙටුම්පතක් පාර්ලිමේන්තුවට ඉදිරිපත් කිරීමට ජනාධිපතිවරයා සූදානම් බව මුදල් රාජ්‍ය අමාත්‍ය ශෙහාන් සේමසිංහ මහතා පවසයි.

ඔහු පෙන්වා දුන්නේ මෙම ආර්ථික ප්‍රතිසංස්කරණ ආපසු හැරවීමට කිසිම කණ්ඩායමකට නොහැකි බවය.

ආර්ථිකය වෙනුවෙන් ගත් තීරණවල ප්‍රතිඵල අද වනවිට ලැබෙමින් පවතින බවද මුදල් රාජ්‍ය අමාත්‍යවරයා තවදුරටත් පැවසීය.

"පසුගිය වසර දෙකක කාලය තුළ රට තුළ ප්‍රතිසංස්කරණ රාශියක් සිදුකළා. එහි ප්‍රතිඵල අද රටට ලැබෙමින් පවතිනවා. ඒ නිසා ඒ වෙනස්කම් ඉදිරියටත් ශක්තිමත්ව පවත්වාගෙන යෑම අනිවාර්යයි."

"ජනාධිපතිවරයා අදහස් කළා මැයි මාසය වෙද්දී සියලු ආර්ථික ප්‍රතිසංස්කරණ එකතු කරපු, අනාගතයේදී රට නැවත අවධානමකට ගමන් නොකරන සියලු ප්‍රතිසංස්කරණ නීතියක් බවට පත් කරන්න."

"ඊට අදාළ කෙටුම්පත පාර්ලිමේන්තුවට ඉදිරිපත් කරනවා. ඉන් බලාපොරොත්තු වෙන්නේ ලබාගත් ආර්ථික ස්ථාවරත්වය ශක්තිමත්ව ඉදිරියට ගෙනයෑමත්.. අර්බුද හමුවේ රට නැවත කඩානොවැටෙන රටක් බවට පරිවර්තනය කිරීම."

"ප්‍රතිසංස්කරණවල යම් වේදනාකාරී බවක් ඇති වුණා කෙටිකාලීනව. ඒවා අද යම් ආකාරයකින් සමනය වෙලා තිබෙනවා."

"ඒ නිසා මේ සියල්ල එකතු කරගත් නීති රාමුවක් රටට හඳුන්වා දෙනවා. ඒක මේ රටේ අනාගතය වෙනුවෙන් ගත් තීරණයක්."

රට තුළ මේ වනවිට සිදුකරමින් යන ආර්ථික ප්‍රතිසංස්කරණවලින් බැහැරවීමට කිසිදු කණ්ඩායමකට නොහැකි බවද එසේ ඉන් ඉවත්වීමට කටයුතු කළහොත් රට බරපතළ තත්ත්වයකට ගමන් කරන බවද මුදල් රාජ්‍ය අමාත්‍ය ශෙහාන් සේමසිංහ මහතා පැවසීය.