பூண்டுலோயா பகுதியில் மூவருக்கிடையில் தகராறு ; ஒருவர் பலி ; இருவர் கைது

தந்தையும், இளைய மகனும் இணைந்து மூத்த மகனை நேற்று திங்கட்கிழமை (30) பொல்லால் அடித்துக் கொலை செய்துள்ளதாக பூண்டுலோயா பொலிஸார் தெரிவித்தனர்.

பூண்டுலோயா பொலிஸ் பிரிவிற்குட்பட்ட டன்சினன் தோட்டத்தின் கீழ் பிரிவு பகுதியில் வசிக்கும்  25 வயதுடைய ஒரு பிள்ளையின் தந்தையே இவ்வாறு தாக்கப்பட்டு உயிரிழந்துள்ளார்.

உயிரிழந்தவர் தனது மகள், தந்தை மற்றும் இளைய சகோதரருடன் குறித்த பகுதியில் வசித்து வந்துள்ளார்.

நேற்றையதினம் மாலை, தந்தையும், மகனும் மது அருந்திவிட்டு வீட்டிற்கு வந்தபோது, மூத்த மகன் வீட்டில் அதிக ஒலியில் பாடல்களைக் கேட்டுக் கொண்டிருந்துள்ளதுடன் தந்தை மகனிடம் ஒலியைக் குறைக்கச் சொல்ல, கோபமடைந்த மகன் தந்தையை தாக்கியுள்ளார்.

இந்நிலையில், தந்தை மற்றும் சகோதரனும் இணைந்து  குறித்த நபரை பொல்லால் மற்றும் கற்களால் தாக்கி கொலை செய்துள்ளதாக விசாரணையில் தெரியவந்துள்ளது.

சம்பவத்துடன் தொடர்புடைய 46 வயதுடைய  தந்தையும் 18 வயதுடைய சகோதரனும் கைது செய்யப்பட்டு பொலிஸ் பாதுகாப்பில் கொத்மலை பிரதேச வைத்தியசாலையில் சிகிச்சை பெற்று வருவதாகவும் பொலிஸார் மேலும் தெரிவித்தனர்.