மத்திய மாகாணத்தின்  முதலாவது சப்ததள 108 அடி இராஜகோபுர ஆலயமாக  அட்டன் ஸ்ரீ  மாணிக்கப்பிள்ளையார் தேவஸ்தானம்

மத்திய மாகாணத்தில் நுவரெலியா மாவட்டத்தின் தலைநகராக மக்களால் போற்றப்படுவது அட்டன் மாநகராகும். சமாதான நகரம் என்ற பெருமையோடு விளங்கும் அட்டன் பிரதேசத்துக்கு  155 வருட வரலாறு உள்ளது. இங்குள்ள புகையிரத நிலையம் 1884 ஆம் ஆண்டு ஆரம்பிக்கப்பட்டது. தமிழர்கள் செறிந்து வாழ்ந்து வரும் அட்டன் –டிக்கோயா நகரசபை எல்லைக்குட்பட்ட பகுதிகளில் பெளத்தர்கள், முஸ்லிம்கள், கத்தோலிக்கர்கள் என அனைவரும் ஒற்றுமையாக வாழ்ந்து வருகின்றனர். பல பிரசித்தி பெற்ற பாடசாலைகள், வணக்கஸ்தலங்கள், வர்த்தக கட்டிடங்களை கொண்டு விளங்கும் அட்டன் நகரின் பெருமைக்குரிய அடையாளங்களில் ஒன்றாக சக்திமிக்க  ஸ்ரீ மாணிக்கப்பிள்ளையார் ஆலயம் விளங்குகின்றது. 1948 ஆம் ஆண்டிலிருந்து இவ் வணக்கஸ்தலத்தின் வரலாறுகள் பற்றிய குறிப்புகள் இருந்தாலும் கூட 1964 ஆம் ஆண்டு இடம்பெற்ற முதலாவது கும்பாபிஷேத்துக்குப்பிறகே முழுமையான வரலாறு தொகுக்கப்பட்டுள்ளது.

இரண்டாவது கும்பாபிஷேகம் 1976 ஆம் ஆண்டிலும் மூன்றாவது கும்பாபிஷேகம் 1987 ஆம் ஆண்டிலும் நான்காவது கும்பாபிஷேக நிகழ்வு 2003 ஆம் ஆண்டிலும் எதிர்வரும் 25/03/2024 அன்று இடம்பெறவுள்ள நிகழ்வானது,    நூதன சப்ததள 108 அடி இராஜகோபுர அஷ்டபந்தன நவகுண்டபஷ பிரதிஷ்டா மஹா கும்பாபிஷேகமாகவும்  இடம்பெறவுள்ளது.  மேலும் மத்திய மாகாணத்தில் சப்ததள(ஏழுதளம்) 108 அடி உயரமான இராஜகோபுரம் கொண்ட முதலாவது விநாயகர் ஆலயம் என்ற பெருமைதனை மேற்படி தேவஸ்தானம் பெறுகின்றது.

1976 ஆம் ஆண்டு இடம்பெற்ற ஆலயத்தில் இரண்டாவது கும்பாபிஷேக பெருவிழாவின் போது திருத்தியமைக்கப்பட்ட ஆலயத்தின் தோற்றம்.

ஆலயத்தின் முதலாவது கும்பாபிஷேக பெருவிழாவின் போது இடம்பெற்ற சம்பவங்களே இவ் ஆலயத்தின் கீர்த்தியையும் சக்தியையும் இப்பிரதேசத்தில் மாத்திரமல்லாது கடல் கடந்து தமிழர்கள் வாழ்ந்து வரும் நாடுகளிலும் பேசவைத்துள்ளது. அதன் காரணமாகவே கும்பாபிஷேக நிகழ்வுகளுக்கு இலங்கையின் பல பாகங்களில் மாத்திரமல்லாது வெளிநாடுகளில் வாழ்ந்து வரும் பக்தர்களும் நிதியுதவிகளை நல்கியுள்ளனர். மட்டுமின்றி ஆலய பெருமைகளையும் கீர்த்தியையும் அறிந்த தமிழ் அறிஞர் வாகீச கலாநிதி கி.வா. ஜகந்நாதன் அவர்கள்

ஐம்பது வருட வரலாறு கொண்ட இந்த ஆலயம்  தற்போது அமைந்திருக்கும் இடமானது  ஆரம்பத்தில் மக்கள் பாவனைக்கு பயன்படுத்த முடியாத இடமாக இருந்தது. ஆரம்பத்தில் இவ்விடத்தில் ஆலயம் ஒன்று இருக்கவில்லை. 1958 ஆம் ஆண்டு அட்டன் வாழ் இந்து மக்கள் தமிழ் கல்வியை வளர்த்தெடுக்கும் பொருட்டு இவ்விடத்தில் மண், கற்களினால் ஒரு சிறு குடிலை கட்டினர். ஆனால் அது நிறைவு பெறாமல் பாதியில்  கைவிடப்பட்டது. தொடர்ந்து அவ்வாண்டில் ஏற்பட்ட ஒரு சிறு அசம்பாவிதம் காரணமாக அந்த சிறு குடில் சேதமடைந்து விட்டது. பின்னர் காலப்போக்கில் இவ்விடத்தில் பஜனை மண்டபம் ஒன்று அமைக்கப்பட்டது. நாளடைவில் இந்த பஜனை மண்டபம் கல்யாண மண்டபமாக மாற்றம் பெற்றது.இம்மண்டபத்தின் அருகே கட்டாயம் ஒரு ஆலயம் இருப்பது அவசியம் என பலரும் ஒரு தீர்மானத்திற்கு வந்தனர். அதன்படி ஆலயத்துக்கு நிலம் ஒதுக்கப்பட்டு மலையகப் பிரதேசங்களில் வாழ்ந்து வந்த வர்த்தக பெருமக்களின் நன்கொடையின் மூலம் கோயில் கட்டும் பணிகள் ஆரம்பிக்கப்பட்டன. கோயிலுக்கான அடிக்கல் நாட்டும் ஆயத்தங்கள்  மேற்கொள்ளப்பட்டன. அந்த காலகட்டத்தில் தான் மாணிக்க விநாயகரின் அற்புதங்கள் வெளிப்பட்டன. ஆம் அடியார்கள் அனைவரும் ஒரு நல்ல நாள் குறித்து அடிக்கல் நாட்டுவதற்கு தயாராகினர்.

வேத சாஸ்த்திர விதிப்பதி அடிக்கல் நாட்டும் புனித பணிக்காக யாழ்ப்பாணத்தைச்சேர்ந்த சிற்பாசிரியர் ஒருவர் அத்தினம் வருவதாக இருந்தது. ஆனால் அன்றைய தினம் தனக்கு வரமுடியாது என அவர் திடீரென தந்தி மூலம் அறிவித்து விட்டார் சிற்பாசாரியார். இந்த செய்தி கேட்டு ஒரு கனம் ஆலய பரிபாலன சபையினர் திகைத்து விட்டனர். தடுமாற்றத்துடன் சிந்தை கலங்கி ஆனைமுகனை தொழுதவாறு அங்குமிங்கும் ஓடினர்.

அப்போது தான் அந்த அற்புதம் நடந்தது. அத்திபாரக்கல் நடுவதற்கு தெரிவு செய்யப்பட்ட  இடத்திற்கு அருகில் சபை மண்டப திண்ணையில் ஒரு கிழவர் கந்தல் உடுத்து உறங்கிக்கொண்டிருந்தார். தலையணையாக ஒரு பொதியை வைத்திருந்த கிழவர் ஆலய நிர்வாக உறுப்பினர்கள் அங்குமிங்கும் அலைந்து கொண்டும் ஒருவருக்கொருவர் கலக்கத்துடன் பேசிக்கொண்டிருப்பதையும் செவியுற்று விழித்துக்கொண்டார்.அவர்களிடம் சென்று என்ன ஐயா நடந்தது ஏன் எல்லோரும் பதற்றமாக இருக்கின்றீர்கள் ?என்னிடம் கூறுங்கள் முடிந்ததை செய்கிறேன் என்றார். அவரை ஒரு சிலர் அலட்சியப்படுத்த ஒருவர் விடயத்தை கூறவும் கிழவர் சிரித்தார்.

ஐயா நானும் ஒரு சிற்பி தான் அடிக்கல் நாட்டும் வேலைக்குத் தேவையான உபகரணங்கள் என்னிடமும் உள்ளன,தேவ சாஸ்த்திர நூலும் கைவசம் உள்ளது. அதன் படி என்னால் காரியங்களை ஆற்ற முடியும் ஆனால் நீங்கள் சம்மதிக்க வேண்டும் என்றார். இதை கேட்டு அகமகிழந்த சபையினர் அப்போதைய சூழ்நிலையில் இதுவே பெரிய காரியம் என கிழவரிடம் பணியை ஒப்படைத்தனர். அடிக்கல் நாட்டும் திருப்பணி குறைவின்றி நடந்து முடிந்தது. மகிழ்ச்சியில் முழ்கித்திளைத்த சபையினர் இக்கட்டான நேரத்தில் தமக்கு உதவிய கிழவருக்கு சன்மானம் தருவதற்கு அவரை தேடினர். என்ன அதிசயம் அந்த கிழவரை எங்கு தேடியும் காணவில்லை. தான் கோயில் கொண்டு இருக்கப்போகும் ஆலய மூலஸ்தனத்திற்கு தானே வந்து அடிக்கல் நாட்டும் பணியை செய்து விட்டு மறைந்த  விநாயகரின் செயலை எண்ணி அனைவரும் மெய்மறந்து ஆனந்தகண்ணீர் வடித்தனர். சிற்பியாய் வந்து அற்புதம் நிகழ்த்திய கற்பக விநாயகரே என போற்றிப்பாடினர்.

ஆலயத்தின் இராஜகோபுர பணிகள் கடந்த 2015 ஆம் ஆண்டு ஆரம்பிக்கப்பட்டன. எனினும் சிறப்பான முறையில் பணிகள் இடம்பெற்றுக்கொண்டிருந்த போது 2020 ஆம் ஆண்டின் ஆரம்பத்தில்  உருவான கொரோனா தொற்று அதைத்தொடர்ந்த முடக்கம், மற்றும்  பொருளாதார நெருக்கடிகள் காரணமாக பணிகள் தாமதமடைந்தன. எனினும் 2023 ஆம் ஆண்டின் ஆரம்பத்திலிருந்து மீண்டும் பணிகள் புத்துயிர் பெற்றன. தற்போது இராஜகோபுர பணிகள் . மற்றும் ஆலயத்தின் உட்பிரகார பணிகள் அனைத்தும் பூர்த்தியடைந்த நிலையில் எதிர்வரும் 25 ஆம் திகதி மகாகும்பாபிஷேக பெருவிழா இடம்பெறவுள்ளது. 21,22, 23 ஆம் திகதிகளில் எண்ணெய்க்காப்பு நிகழ்வுகள் இடம்பெறவுள்ளன. கும்பாபிஷேகத்தை தொடர்ந்து 48 நாட்கள் மண்டலாபிஷேக நிகழ்வு இடம்பெற்று 15/05/2024 அன்று தேரோற்சவம் இடம்பெறவுள்ளது. இராஜகோபுரத்துடன் கம்பீரமாக காட்சியளிக்கும் அட்டன் ஸ்ரீ மாணிக்கப்பிள்ளையார் ஆலயம் அட்டன் நகருக்கு மாத்திரமல்லாது மலையகத்தின் அடையாளமாகவும் இனி திகழப்போகின்றது.