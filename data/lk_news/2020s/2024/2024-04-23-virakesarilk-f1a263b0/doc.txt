மகளிர் சர்வதேச ஒருநாள் துடுப்பாட்டம்; சமரி அத்தபத்து மீண்டும் முதலிடம்

சர்வதேச ஒருநாள் துடுப்பாட்ட வீராங்கனைகளில் இலங்கை அணித் தலைவி சமரி அத்தபத்து மீண்டும் முதலாம் இடத்தைப் பெற்றுள்ளார்.

மகளிர் ஒருநாள் துடுப்பாட்ட தரவரிசையில் சமரி அத்தபத்து முதலாம் இடத்தைப் பெற்றது இது இரண்டாவது தடவையாகும்.

2023 ஜூலை 3ஆம் திகதியிலிருந்து 12ஆம் திகதிவரை சிறிது காலத்திற்கு அத்தபத்து முதலிடத்தில் இருந்தார். அதன் பின்னர் பெத் மூனியும் அவரைத் தொடர்ந்து நட்டாலி சிவர் பரன்ட்டும் முதலிடத்தை அடைந்தனர்.

தென் ஆபிரிக்காவுக்கு எதிரான சர்வதேச ஒருநாள் கிரிக்கெட் தொடருக்கு முன்னர் தரவரிசையில் இரண்டாம் இடத்திலிருந்த சமரி அத்தபத்து, தொடர் முடிவில் 773 புள்ளிகளுடன் முதலிடத்திற்கு முன்னேறியுள்ளார்.

தென் ஆபிரிக்காவுக்கு எதிராக பொச்செஸ்ட்ரூமில் நடைபெற்ற மூன்றாவது மகளிர் சர்வதேச ஒருநாள் கிரிக்கெட் போட்டியில் ஆட்டம் இழக்காமல் 195 ஓட்டங்களைக் குவித்ததன் பலனாக சமரி அத்தப்பத்து தரிவரிசையில் முன்னேறினார்.

அவரது அபார சதத்தின் உதவியுடன் தென் ஆபிரிக்காவுக்கு எதிரான ஐசிசி மகளிர் சம்பியன்ஷிப் தொடரை 1-1 என்ற ஆட்டக் கணக்கில் இலங்கை சமப்படுத்தியது.

அப் போட்டியில் சமரி அத்தபத்து தனது 9ஆவது சர்வதேச ஒருநாள் சதத்தைக் குவித்தார்.

மேலும் சர்வதேச ஒருநாள் கிரிக்கெட் போட்டி ஒன்றில் நிர்ணயிக்கப்பட்ட அதிகூடிய வெற்றி இலக்கை வெற்றிகரமாக கடந்த அணி சார்பாக அதிகூடிய ஓட்டங்களைக் குவித்தவர் என்ற சாதனையை சமரி அத்தபத்து நிலைநாட்டினார்.

அண்மைக்காலமாக மகளிர் சர்வதேச ஒருநாள் மற்றும் ரி20 கிரிக்கெட் போட்டிகளில் அசத்திவரும் சமரி அத்தபத்து, 2023க்கான அதிசிறந்த ஐசிசி சர்வதேச ஒருநாள் கிரிக்கெட் வீராங்கனையாக கடந்த ஜனவரி மாதம் தெரிவாகியிருந்தார்.

அத்துடன் அதிசிறந்த ஐசிசி உலக மகளிர் ஒருநாள் தெரிவு அணியின் தலைவராகவும் சமரி அத்தபத்து பெயரிடப்பட்டிருந்தார்.

இது இவ்வாறிருக்க, மகளிர் சர்வதேச ஒருநாள் கிரிக்கெட் போட்டிகளில் சகலதுறை விராங்கனைகளுக்கான தரவரிசையில் சமரி அத்தபத்து 676 புள்ளிகளுடன் 2 இடங்கள் முன்னேறி 9ஆம் இடத்தை அடைந்துள்ளார்.

அவரது சக வீராங்கனையும் 3ஆவது போட்டியில் ஆட்டம் இழக்காத அரைச் சதம் குவித்தவருமான நிலக்ஷிகா டி சில்வா துடுப்பாட்ட தரவரிசையில் 49ஆவது இடத்திலிருந்து 4 இடங்கள் முன்னேறி 45ஆவது இடத்தை அடைந்துள்ளார்.

இதேவேளை இலங்கைக்கு எதிரான கடைசிப் போட்டியில் ஆட்டம் இழக்காமல் 184 ஓட்டங்களைக் குவித்த தென் ஆபிரிக்க அணித் தலைவி லோரா வுல்வார்ட், ஐசிசி மகளிர் ஒருநாள் துடுப்பாட்ட தரவரிசையில் 2 இடங்கள் முன்னேறி 3ஆம் இடத்தை அடைந்துள்ளார்.