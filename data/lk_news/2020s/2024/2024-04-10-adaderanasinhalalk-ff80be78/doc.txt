කෙහෙළියගේ රීට් පෙත්සම ගැන නීතිපතිගෙන් බරපතළ ඉල්ලීමක්

නඩු විභාගය අවසන් වන තෙක් තමන් රක්ෂිත බන්ධනාගාරගත කිරීමට මාළිගාකන්ද මහෙස්ත්‍රාත් අධිකරණය දුන් නියෝගය බලරහිත කරන ලෙසට හිටපු සෞඛ්‍ය අමාත්‍ය කෙහෙළිය රඹුක්වැල්ල මහතා ගොනුකර ඇති රිට් පෙත්සම මුල් අවස්ථාවේදීම නිෂ්ප්‍රභ කරන්නැයි නීතිපතිවරයා ඊයේ අභියාචනාධිකරණයෙන් ඉල්ලා සිටියේය.

ප්‍රමිතියෙන් තොර ප්‍රතිදේහ එන්නත් මිලදීගැනීමේ සිදුවීමට අදාළව තමන්ව නඩු විභාගය අවසන් වන තෙක් රක්ෂිත බන්ධනාගාරගත කිරීමට මාළිගාකන්ද මහෙස්ත්‍රාත් අධිකරණය දුන් නියෝගය බලරහිත කිරීමේ නියෝගයක් නිකුත් කරන්නැයි ඉල්ලා හිටපු සෞඛ්‍ය අමාත්‍ය කෙහෙළිය රඹුක්වැල්ල මහතා ගොනුකර ඇති රිට් පෙත්සම අභියාචනාධිකරණ විනිසුරු ඩී.එන්. සමරකෝන් මහතා ඉදිරියේ සලකා බැලීය.

එහිදී නීතිපතිවරයා වෙනුවෙන් අධිකරණයේ පෙනී සිටි නියෝජ්‍ය සොලිසිටර් ජනරාල් නිර්මලන් විග්නේෂ්වරන් මහතා මුලික විරෝධතා මතු කරමින් මෙම රිට් පෙත්සම විභාගයට නොගෙන මුල් අවස්ථාවේදීම ප්‍රතික්ෂේප කරන්නැයි ඉල්ලා සිටියේය.

මේ අතර ප්‍රමිතියෙන් තොර ප්‍රතිදේහ එන්නත් සිදුවීමට අදාළව රක්ෂිත බන්ධනාගාරගත කර සිටින සෞඛ්‍ය අමාත්‍යාංශයේ අතිරේක ලේකම් සමන් රත්නායක මහතා සිදුකර තිබු ඇප ඉල්ලීම මාළිගාකන්ද මහෙස්ත්‍රාත් අධිකරණය අද (10) ප්‍රතික්ෂේප කළේය.

එමෙන්ම ප්‍රශ්නගත ප්‍රසම්පාදන ක්‍රියාවලියේ ඇගයිම් කමිටු සාමාජිකයෙකු ලෙස කටයුතු කළ වෛද්‍ය තුසිත සුදර්ශන මහතාගේ ඇප ඉල්ලීම සලකාබැලීම කල්තැබූ මාළිගාකන්ද මහෙස්ත්‍රාත් ලෝචනී අබේවික්‍රම මහත්මිය සැකකරුවන් දෙදෙනාම ලබන 22 වනදා දක්වා රක්ෂිත බන්ධනාගාරගත කළාය.