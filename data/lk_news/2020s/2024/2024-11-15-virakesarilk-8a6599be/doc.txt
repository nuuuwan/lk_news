அநுராதபுரத்தில் தேசிய மக்கள் சக்தியிலிருந்து 9  உறுப்பினர்களை மக்கள் தெரிவு செய்வர் - வசந்த சமரசிங்க

அநுராதபுரம் மாவட்டத்தில் 9 பாராளுமன்ற உறுப்பினர்களை மக்கள் தெரிவு செய்வர். வெற்றிகரமாக தேர்தல் பிரசார நடவடிக்கைகளை முன்னெடுத்த குழுவினர் என்ற அடிப்படையில் எமக்கு அந்த நம்பிக்கை இருக்கிறது என வசந்த சமரசிங்க தெரிவித்தார்.

வியாழக்கிழமை (14)  வாக்களித்தன் பின்னர் ஊடகங்களுக்கு கருத்து வெளியிடும் போது இதனைத் தெரிவித்த அவர் மேலும் குறிப்பிடுகையில்,

கடந்த செப்டெம்பர் 21ஆம் திகதி மக்கள் புரட்சியொன்றை ஏற்படுத்தி அநுரகுமார திஸாநாயக்கவை ஜனாதிபதியாக தெரிவு செய்தனர். மக்களால் எடுக்கப்பட்ட அந்த வரலாற்று தீர்மானத்தை தொடர்ந்தும் நடைமுறைப்படுத்துவதற்கு பாராளுமன்றத்தை தேசிய மக்கள் சக்தியால் நிரப்புமாறு கோரினோம்.

அந்த வகையில் தேசிய மக்கள் சக்தியின் ஆதரவாளர்கள் ஆர்வத்துடன் வாக்களித்திருக்கின்றனர். அந்த வகையில் அநுராதபுரம் மாவட்டத்தில் 9 பாராளுமன்ற உறுப்பினர்களை மக்கள் தெரிவு செய்வர். வெற்றிகரமாக தேர்தல் பிரசார நடவடிக்கைகளை முன்னெடுத்த குழுவினர் என்ற அடிப்படையில் எமக்கு அந்த நம்பிக்கை இருக்கிறது.

புதிய பாராளுமன்றம் பலம் மிக்கதாக மாத்திரமின்றி விசித்திரமானதாகவும் அமையும். வடக்கு, கிழக்கு மற்றும் மலையகம் உட்பட நாடளாவிய ரீதியிலுள்ள சகல மக்களும் ஊழல், மோசடியற்ற இலங்கையை கட்டியெழுப்புவதற்கு ஒத்துழைப்பர் என்ற நம்பிக்கையும் இருக்கிறது. அதற்கமைய முற்போக்கான குழுவுடன் இணைந்து முன்னோக்கி பயணிப்போம் என்றார்.