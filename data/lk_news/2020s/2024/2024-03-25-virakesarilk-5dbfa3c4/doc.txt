வெளிநாட்டு வேலைவாய்ப்பு துறையை டிஜிட்டல் மயமாக்க நடவடிக்கை - மனுஷ நாணயக்கார

அனைத்து வெளிநாட்டு வேலைவாய்ப்புத்துறையையும் டிஜிட்டல் மயமாக்குவதற்கு அமைச்சரவை அங்கீகாரம் வழங்கியுள்ளதாக தொழில் மற்றும் வெளிநாட்டு வேலைவாய்ப்பு அமைச்சர் மனுஷ நாணயக்கார தெரிவித்துள்ளார்.

இது விரைவில் நடைமுறைப்படுத்தப்படும். இது வெளிநாட்டு வேலைவாய்ப்பு துறையை கடத்தல்காரர்கள் மற்றும் மோசடி செய்பவர்களின் பிடியில் இருந்து விடுவிக்க உதவும் என்றும், புலம்பெயர்ந்த தொழிலாளர்கள் மற்றும் அதிகாரிகளுக்கு இடையேயான  தொடர்பை மேம்படுத்துவதுடன்,  குறைகளைக் கையாளும் நடைமுறைகளையும் மேம்படுத்தும் என்றும் வலியுறுத்தியுள்ளார்.

மாத்தளையில் நடைபெற்ற ‘ஜெயகமு ஸ்ரீலங்கா’ நிகழ்ச்சியில்  ஊடகவியலாளர்களுடனான  கலந்துரையாடலில் கலந்துகொண்டு உரையாற்றும் போதே அமைச்சர் மேற்கண்டவாறு தெரிவித்துள்ளார்.

மேலும், இது வெளிநாட்டு வேலைவாய்ப்பு பணியகத்தின் மீதான தேவையற்ற தலையீடுகளை தடுக்கவும், சட்டவிரோத நடவடிக்கைகளை நிறுத்தவும் அதிகாரம் அளிக்கும் எனவும் அமைச்சர் தெரிவித்துள்ளார்.