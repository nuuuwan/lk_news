நீதிமன்றத்தில் கவனத்தை ஈர்த்த விசேட சம்பவம்

நாடு முழுவதும் கவனத்தை ஈர்த்த ஒரு நீதிமன்றத் தருணத்தில், கைது செய்யப்பட்ட 88 வயது மூத்த குடிமகன் முன்பு உயர் நீதிமன்ற விசாரணையின் போது மூன்று பொலிஸார் முழங்காலில் விழுந்து மன்னிப்புக் கோரினர்.

பச்சாதாபம் மற்றும் நல்லிணக்கத்தின் ஒரு அரிய காட்சியாகக் காணப்பட்ட இந்த நிகழ்வு, பணிவு மற்றும் கடந்த கால செயல்களை அங்கீகரிப்பதன் மூலம் பரவலான கவனத்தையும் பாராட்டுகளையும் பெற்றுள்ளது.

2017 ஆம் ஆண்டு மனுதாரர் தாக்கல் செய்த அடிப்படை உரிமைகள் மனுவில் தரப்பினருக்கு இடையில் ஏற்பட்ட தீர்வின் ஒரு பகுதியாக நாரஹேன்பிட்டி பொலிஸ் நிலையத்தில் கடமையாற்றும் மூன்று பொலிஸார், ஒரு பொலிஸ் சார்ஜன்ட் மற்றும் இரண்டு பொலிஸ் கான்ஸ்டபிள்கள், மனுதாரர் கொட்வின் பெரேராவிடம் (88) எதிர்பாராத விதமாக மன்னிப்புக் கோரினர்.

மனுதாரர் கொட்வின் பெரேரா தனது மனுவில், குப்பைகளை சேகரிக்கும் போது பிரச்சனையில் ஈடுபட்ட நபர் குறித்து பொலிஸாருக்கு தகவல் தெரிவிக்க நடவடிக்கை எடுத்ததாக தெரிவித்துள்ளார். நாரஹேன்பிட்டி பொலிஸாரால் தாம் கைது செய்யப்பட்டு தடுத்து வைக்கப்பட்டதாகவும், பின்னர் பொலிஸ் அறையில் அடைக்கப்பட்டதாகவும் அவர் குற்றம் சுமத்தியுள்ளார்.

இந்த வழக்கு உயர் நீதிமன்ற நீதியரசர்களான விஜித் மலல்கொட, அச்சல வெங்கப்புலி மற்றும் அர்ஜுன ஒபேசேகர ஆகிய மூவரடங்கிய நீதியரசர்கள் குழாம் முன்னிலையில் விசாரணைக்கு வந்த போது, ​​மனுதாரர் இந்த விடயத்தை தீர்ப்பதற்கு விருப்பம் தெரிவித்தார்.

மனுதாரரின் கைது நடவடிக்கையின் போது பொலிஸ் அதிகாரிகள் தங்கள் செயலுக்கு மன்னிப்புக் கேட்டதால் நீதிமன்ற அறை அமைதியானது.

எதிர்காலத்தில் இதுபோன்ற குற்றங்களை மீண்டும் செய்யாமல் இருக்குமாறு மூன்று பொலிஸாரையும் நீதிமன்றம் கடுமையாக எச்சரித்தது.