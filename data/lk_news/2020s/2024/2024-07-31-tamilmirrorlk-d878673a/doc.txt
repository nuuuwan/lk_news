ரணிலுக்கு உதவும் மொட்டுகளுக்கு ஆபத்து

எதிர்வரும் ஜனாதிபதித் தேர்தலில் ஸ்ரீலங்கா பொதுஜன பெரமுன தனி வேட்பாளரை முன்வைக்கும் தீர்மானத்திற்கு எதிராக, ஜனாதிபதி ரணில் விக்கிரமசிங்கவுக்கு உதவி செய்யும் அனைத்து பாராளுமன்ற உறுப்பினர்களையும் பதவியில் இருந்து நீக்குவதற்கு அக்கட்சி தீர்மானித்துள்ளது.

கட்சியின் முடிவுக்கு எதிராக செயற்பட்டவர்கள் பதவிகள் மட்டுமன்றி ஆசன அமைப்பாளர் பதவிகளில் இருந்தும் நீக்கப்படுவார்கள். ​​அதற்கான ஏற்பாடுகள் ஏற்கனவே செய்யப்பட்டு வருகின்றன. அனைத்து தகவல்களும் ஆய்வு செய்யப்பட்டு வருவதாக அக்கட்சியின் மூத்த செய்தி தொடர்பாளர் ஒருவர் தெரிவித்தார்.

எதிர்வரும் ஜனாதிபதித் தேர்தலில் ஜனாதிபதி ரணில் விக்கிரமசிங்கவுக்கு ஆதரவளிக்காமல் தனி வேட்பாளரை முன்வைக்க ஸ்ரீலங்கா பொதுஜன பெரமுனவின் அரசியல் குழு கடந்த 22ஆம் திகதி தீர்மானித்தது.

அந்த தீர்மானத்தின் பின்னர் 92 பாராளுமன்ற உறுப்பினர்கள் ஜனாதிபதி ரணில் விக்கிரமசிங்கவிற்கு ஆதரவளிப்பதாக அறிவித்தனர்.

ஜனாதிபதி செயலகத்தில் செவ்வாய்க்கிழமை (30) இடம்பெற்ற ஆளும் கட்சி பாராளுமன்ற உறுப்பினர்கள் கூட்டத்தின் போதே அவர்கள் இந்த அறிவித்தலை வழங்கியுள்ளனர்.

இதேவேளை, ஸ்ரீலங்கா பொதுஜன பெரமுனவின் முன்னாள் மாகாணசபை உறுப்பினர்கள் மற்றும் உள்ளூராட்சி பிரதிநிதிகள் உட்பட பெரும்பான்மையான செயற்பாட்டாளர்கள் ஜனாதிபதி ரணில் விக்கிரமசிங்கவிற்கு ஆதரவளிக்க ஏற்கனவே தீர்மானித்துள்ளதாக தெரியவருகின்றது.