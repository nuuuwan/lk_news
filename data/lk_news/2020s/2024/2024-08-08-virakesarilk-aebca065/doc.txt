நாட்டை விட்டு வெளியேறிய வைத்திய நிபுணர்கள் மீண்டும் நாட்டுக்கு வந்து சேவை செய்ய வேண்டும்  -  சுகாதார அமைச்சர்

அரச வைத்தியசாலைகளில் 52 வகையான மருந்துப்பொருட்களுக்கு தட்டுப்பாடு இருந்து வருகிறது. என்றாலும் அதற்கு பொருத்தமான பதில் மருந்துகள் கைவசம் இருக்கின்றன. அதேபோன்று விசேட வைத்திய நிபுணர்களுக்கான பற்றாக்குறை இருந்து வருகிறது. அதனால் குறித்த துறைசார் வைத்தியர்களை பயிற்றுவிக்குமாறு மருத்துவசபைக்கு அறிவித்திருக்கிறோம் என சுகாதார மற்றும் கைத்தொழில் அமைச்சர் ரமேஷ் பத்திரன தெரிவித்தார்.

பாராளுமன்றத்தில் வியாழக்கிழமை (08)  இடம்பெற்ற  மருத்துவ திருத்தச்  சட்டமூலத்தின் இரண்டாம் வாசிப்பு மீதான விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார். அவர் அங்கு தொடர்ந்து குறிப்பிடுகையில்,

உயிர் பாதுகாப்பு மருந்துகள் அனைத்தும் சுகாதாரத் துறையில் உள்ள நிலையில் 52 அத்தியாவசிய மருந்துகளுக்கு தட்டுப்பாடு காணப்படுகிறது. அதற்குப் பதிலாக உபயோகிக்க கூடிய மருந்துகள் நாட்டின் அனைத்து வைத்தியசாலைகளிலும் உள்ள.

வெளிநாடுகளில் மருத்துவ பட்டப்படிப்பை மேற்கொண்டு நாடு திரும்புவோருக்கு வாய்ப்புகளை வழங்குவதற்கு நாம் நடவடிக்கை எடுத்துள்ளோம்.

அதேவேளை,  பொருளாதார நெருக்கடி காரணமாக நாட்டை விட்டு வெளிநாடுகளுக்குச் சென்ற மருத்துவர்கள் மீண்டும் இலங்கைக்கு திரும்புவதற்கு தீர்மானம் எடுத்துள்ளமையையிட்டு நாம் மகிழ்ச்சியடைகின்றோம். அவர்களை நாங்கள் வரவேற்கிறோம்.

அந்த வகையில் வெளிநாடுகளில் மருத்துவ பட்டப்படிப்பை மேற்கொண்டு நாட்டுக்கு வருகை தரும் போது அதனை இங்கு ஏற்றுக்கொள்ளாத நிலையில் அவ்வாறானவர்கள் அசௌகரியங்களுக்கு உட்படுகின்றனர். அந்த வகையில் உலகில் முன்னணியிலுள்ள  ஆயிரம் மருத்துவ பல்கலைக்கழகங்களில் கல்வி பயின்றவர்கள் நாட்டிற்கு வந்து சேவை செய்ய முடியும்.

நாட்டில் சிறந்த சுகாதாரத் துறையைக் கொண்ட நாடுகள் ஆசியாவில் உள்ளன. அதில் எமது நாடு 47 வது இடத்தில் காணப்படுகிறது என்பது மகிழ்ச்சிக்குரிய விடயமாகும். 1948 ஆம் ஆண்டுக்குப் பின்னர் நாட்டில் எத்தகைய பிரச்சினைகள் இருந்த போதும் சுகாதார சேவையின் அபிவிருத்திக்கு அனைத்து அரசாங்கங்களும் நடவடிக்கை எடுத்துள்ளன. அந்த வகையில் சுகாதாரத்துறைக்காக ஒதுக்கப்படும் நிதியும் அதிகரித்து வருகிறது.

எமது நாட்டில் ஒரு லட்சத்து 50 ஆயிரத்துக்கும் மேற்பட்டோர் சுகாதாரத் துறையில் அர்ப்பணிப்புடன் செயற்பட்டு வருகின்றனர். தற்போது நாட்டில் 52 மருந்துகளுக்கான தட்டுப்பாடு நிலவினாலும் அதற்குப் பதிலாக உபயோகிக்க கூடிய மருந்துகள் அனைத்து வைத்தியசாலைகளிலும் உள்ளன. கடந்த காலங்களில் சுகாதாரத்துறையில் நிலவிய பிரச்சினைகளுக்கு தீர்வு காணப்பட்டுள்ளன.

கடந்த காலங்களோடு ஒப்பிடுகையில்  டெங்கு மரணங்கள் வெகுவாக குறைந்துள்ளன.டெங்கு நோய் தாக்கமும் வெகுவாகக் குறைந்துள்ளது. அந்த வகையில் நாட்டின் சுகாதாரத் துறையை மேம்படுத்துவதற்காக கடந்த வாரம் 9 சட்ட மூலங்கள் சமர்ப்பிக்கப்பட்டுள்ளன. தாய்- சேய் மரணம் தொடர்பான தேசிய அலுவலகம் ஒன்றை நாட்டில் ஸ்தாபிப்பதற்கு நடவடிக்கை எடுக்கப்பட்டுள்ளது. நோயாளர்களின் பாதுகாப்புக்காக தேவையான அனைத்து நடவடிக்கைகளையும் நாம் முன்னெடுத்துள்ளோம். நோய் கட்டுப்பாட்டு மத்திய நிலையம் ஒன்றை ஏற்படுத்தவும் நடவடிக்கை எடுத்தள்ளோம் என்றார்.