කොරියානු සිහිනය සැබෑවෙද්දී මින්දික සොයා ආ වෙඩිල්ල

කොරියාවේ රැකියා සිහින දකින මෙරට තරුණයින් අතරින් ඒ සිහිනය සැබෑවක් වීමට ඔන්න මෙන්න තිබියදී ජීවිතයෙන් සමුගෙන ගිය තරුණයෙක් පිළිබඳව සංවේදී පුවතක් මාතර ප්‍රදේශයෙන් වාර්තා වෙයි.

මෙලෙස අවාසනාවන්ත ලෙස ජීවිතයෙන් සමුගෙන යන්නේ මාතර තෙලිජ්ජවිලදී නාඳුනන තුවක්කුකරුවෙකුට බිළිවූ 22 හැවිරිදි වියේ පසුවන මින්දික නමැති තරුණයාය.

ඔහු කොරියානු භාෂා විභාගය සමත්වී රැකියාව සඳහා නුදුරේදීම එරට බලා පිටත්ව යාමට සිට ඇත.

මෙහි ඇති සංවේදී කරුණ වන්නේ මාතර - තෙලිජ්ජවිල මංසන්ධියේ ජංගම දුරකථන උපාංග වෙළෙඳසැලකදී ඊයේ (20) සිදුකළ මෙම වෙඩි තැබීම වෙඩික්කරුවන්ගේ ඉලක්කය වැරදී සිදුවූවක් බවට තොරතුරු වාර්තා වීමය.

මියගිය එම තරුණයා මින්දික අලුත්ගමගේ නම් දෙනිපිටිය ප්‍රදේශයේ පිදිංචිකරුවෙක් වන ඔහු සිය ජංගම දුරකථනය ආරෝපණය කරගැනීම සඳහා මෙම වෙළෙඳසැලට පැමිණ තිබුණි.

වෙඩිතැබීම සිදුවන අවස්ථාවේ දුරකථන උපාංග අලෙවිසැලේ හිමිකරු පිටත රැඳී සිට ඇති අතර ඒ තුළ සිට ඇත්තේ හිමිකරුගේ මිතුරකු වන වෙනත් තරුණයෙකි.

පොලීසිය පැවසුවේ, වෙඩිතැබීම සිදුවූ වෙළෙඳසැලේ හිමිකරු 2020 වසරේදී සුරාසැලක් කොල්ලකෑමේ සිද්ධියක් සම්බන්ධයෙන් පොලිස්  අත්අඩංගුවට ගෙන මුදාහැර ඇති අතර එහිදී පොලීසියෙන් තමාට හිරිහැර සිදුවූ බවට පවසා ඔහු ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ගොනුකර ඇති බවත් එම පෙත්සම ඉල්ලා අස්කරගන්නා ලෙසට ඔහුට අවස්ථා කිහිපයකදී තර්ජනාත්මක ඇමතුම්ද ලැබී ඇති බවත්ය.

එමෙන්ම සිද්ධිය සම්බන්ධයෙන් මහෙස්ත්‍රාත් පරීක්ෂණය සිදුකෙරුණු අතර වෙඩි තැබීම වෙළෙඳසැලේ හිමිකරු ඉලක්ක කරගෙන සිදුකළ බවට මතුව ඇති සැකය මත ඔහු පොලිස් භාරයට ගෙන ආරක්ෂාව ලබාදීමට මාතර ප්‍රධාන මහෙස්ත්‍රාත් අනුරුද්ධ බුද්ධදාස මහතා නියෝග කර ඇත.

මේ අතර වෙඩික්කරුවන් පැමිණි යතුරු පැදිය මාතර - තිහගොඩ ප්‍රදේශයේ නාදුගල්ල වේල්ල අසළ ළඳු කැලෑවක දමාගොස් තිබියදී පොලීසිය විසින් අද (21) සොයාගනු ලැබීය.

පොලීසිය පැවසුවේ, වෙඩික්කරුවන්ගේ බවට සැකකෙරෙන ඇඳුම් කිහිපයක් සහ හෙල්මට්ද එහි දමාගොස් තිබූ අතර යතුරු පැදියේ අංක තහඩුව ඒ වනවිටත් ගලවා ඉවත් කර තිබුණු බවය.

සිද්ධිය සම්බන්ධයෙන් වැඩිදුර විමර්ශන වැඩබලන පොලිස්පති දේශබන්දු තෙන්නකෝන් මහතාගේ උපදෙස් මත අපරාධ පරීක්ෂණ දෙපාර්තමේන්තුවට භාරදී තිබේ.

වෙඩි තැබීම සඳහා යතුරු පැදියකින් දෙදෙනෙක් පැමිණි අතර එය සීසීටීවී කැමරාවක සටහන්ව ඇත.

යතුරු පැදියෙන් ආ දෙදෙනාගෙන් එක් අයෙක් අලෙවිසැලට ඇතුළුවී වෙඩි තැබීම සිදුකර තිබුණි.

වෙඩි ප්‍රහාරය එල්ලකිරීමෙන් පසු ඔවුන් යතුරුපැදියේ නැගී පලායන අයුරු ද සීසීටීවී කැමරාවක සටහන්ව තිබේ.

ඝාතකයින්, වෙඩි තැබීමට මිනිත්තු කිහිපයකට පෙරද දුරකථන උපාංග අලෙවි අලෙවිසැලට පැමිණ ඡායාපිටපත් ලබා ගැනීමට අවශ්‍ය බවට පවසා ඇති අතර එහිදී හිමිකරු පවසා ඇත්තේ එම පහසුකම නොමැති බවය.

ඒ අනුව ඉන් පිටව යන සැකකරුවන් පසුව යළි පැමිණ වෙඩි තැබීම සිදුකර තිබේ.