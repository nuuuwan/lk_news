நாட்டின் ஜனநாயகத்துக்கு முற்றிப்புள்ளி வைக்க தனது அந்திம காலத்திலும்  ஜனாதிபதி செயற்படுகிறார் - சந்திம வீரகொடி

சட்டமா அதிபர் ஒருவர் இல்லாமல் பயணிக்க முடியாது என்று தெரிவித்துள்ள பாராளுமன்ற உறுப்பினர் சந்திம வீரகொடி அவர் சார்பில் சிரேஷ்ட சட்டத்தரணிகள் ஆஜரானமை மற்றும் தீர்ப்பளிக்கப்பட்ட வழக்குகளின் சட்ட அங்கீகாரம் தொடர்பிலும் கேள்விகளைத் தொடுத்திருந்தார்.

எதிர்க்கட்சித் தலைவர் அலுவலகத்தில் நேற்று சனிக்கிழமை (29) நடைபெற்ற ஊடக சந்திப்பில் கலந்துகொண்டு கருத்து வெளியிடும்போதே அவர் மேற்கண்டவாறு தெரிவித்தார்.

நாட்டின் ஜனநாயகத்துக்கு முற்றிப்புள்ளி வைக்க தமது அந்திம காலத்திலும் ஜனாதிபதி செயற்பட்டு வருகிறார். முடியாட்சிகளில் கூட பின்பற்றப்படாத நடைமுறைகளை, தனது மனம் நொந்தால் நீதிமன்ற கட்டமைப்புக்கு எச்சரிக்கை விடுக்குமளவுக்கு ஜனாதிபதி செயற்பட்டு வருவதை காண்கிறோம்.

நாட்டின் ஜனநாயகத்துக்கு ஏற்படும் பாதிப்பு குறித்து சிறிதும் பொருட்படுத்தாது ஜனாதிபதி பாராளுமன்றம் வந்து நீதிமன்ற கட்டமைப்புக்கு விடுத்த குற்றச்சாட்டுகளை அனைவரும் அறிவார்கள். அரசியலமைப்பு பேரவையில் அங்கம் வகிக்கும் உறுப்பினர்களுக்கு நாம் நன்றி தெரிவித்துக்கொள்கிறோம். மீண்டுமொரு சார்ள்ஸ் அரசிலமைப்பு பேரவையில் இருந்துவிடுவாரோ என்ற அச்சத்தில் இருந்தோம். சட்டமா அதிபரின் சேவை காலத்தை நீடிக்க ஜனாதிபதி இரு முறை விடுத்த பரிந்துரை அரசியலமைப்பு பேரவையால் நிராகரிக்கப்பட்டது.

ஜனாதிபதிக்கு அரசியலமைப்பின் ஊடாக வழங்கப்பட்ட அதிகாரங்களை மீறி செயற்பட்டு வருவதை அவதானிக்க முடிகிறது. சட்டமா அதிபர் ஒருவர் இல்லாத நிலையில், கடந்த வெள்ளிக்கிழமை நீதிமன்றங்களில் சட்டமா அதிபர் திணைக்களத்தை பிரதிநிதித்துவப்படுத்தும் அரச தரப்பு சிரேஷ்ட சட்டத்தரணிகள், மேலதிக சட்டமா அதிபர்கள் ஆஜராகி இருந்தனர்.

சட்டமா அதிபர் ஒருவர் இல்லாத நிலையில் சட்டமா அதிபர் சார்பாக ஆஜராக முடியுமா? என்ற சட்டப் பிரச்சினை எழுந்துள்ளது. சட்டமா அதிபர் இல்லாமல் அரச தரப்பு வழக்குகளை தொடர முடியாத நிலை ஏற்பட்டுள்ளது. சட்டமா அதிபர் இல்லாமல் அரச தரப்பு வழக்குகளுக்கு சட்டமா அதிபர் சார்பாக திணைக்களத்தின் ஏனைய சிரேஷ்ட சட்டத்தரணிகள் எவ்வாறு ஆஜராக முடியும்?

நேற்றைய வழக்குத் தீர்ப்பிலும் இதுவே நடந்துள்ளது. இது இந்நாட்டின் ஜனநாயகத்துக்கு பெரும் சவாலாகும். சட்டமா அதிபரின் சேவை நீடிப்பை மேற்கோள்ள முடியாமைக்கான காரணத்தை ஜனாதிபதி கோரியிருந்தார். குறைந்த பட்சம் இதுவரையில், பதில் சட்டமா அதிபர் பதவிக்கும் வேறு ஒருவரின் பெயரை அவர் இன்னும் பரிந்துரைக்கவில்லை. இது அவரது தனிப்பட்ட நலனை கருத்துக்கு விடுக்கப்பட்ட சேவை நீடிப்பு பரிந்துரையே தவிர நாட்டு நலன் கருதியும், நாட்டின் ஜனநாயக நலன் கருதியும், சட்டத்தின் ஆட்சியின் பிரகாரமும் விடுக்கப்பட்ட பரிந்துரையல்ல.

சுயாதீன கட்டமைப்பாக செயல்பட வேண்டியுள்ள சட்டத்தின் ஆட்சிக்கு ஜனாதிபதி தலையீட்டை ஏற்படுத்தி வருகிறார். சட்டமா அதிபர் ஒருவர் இல்லாமல் உலகில் எந்த நாடும் இருந்ததில்லை. வெள்ளியன்று நாட்டில் விசாரணைக்கு எடுத்துக்கொள்ளப்பட்ட வழக்கொன்று தொடர்பிலும் பிரச்சினை எழுகிறது.

சட்டமா அதிபர் திணைக்களத்தில் சிரேஷ்ட சட்டத்தரணிகளுக்கான பற்றாக்குறை காரணமாக சட்டமா அதிபர் சார்பாக பியாட் முறையில் ஆஜராகும் சந்தர்ப்பங்கள் ஏற்பட்டுள்ளன. இது ஏற்றுக்கொள்ளத்தக்கதா, இது சட்ட ரீதியானதா என்ற சட்டப் பிரச்சினையும் இங்கு எழுகிறது.

நாட்டில் இந்த சட்ட ரீதியான, சட்டத்தின் ஆட்சி ரீதியான குழப்பம் ஜனாதிபதியின் தேவைப்பாடுகளாலேயே ஏற்படுத்தப்படுகிறது. பெண்களுக்கு சம அந்தஸ்து கொடுங்கள் என கடந்த வாரம் சட்டமொன்று நிறைவேற்றப்பட்டது. சட்டமா அதிபர் திணைக்களத்தில் கௌரவமான சேவைச் செய்த, எந்த குற்றச்சாட்டும் இல்லாத, திறமையான மேலதிக சொலிசிட்டர் ஜெனரல் பதவியில் உள்ள, பெண் ஒருவரான அய்ஷா ஜினசேனவின் பெயரை சட்டமா அதிபராகவோ அல்லது பதில் சட்டமா அதிபராகவேனும் நியமிக்க பெயரை பரிந்துரைக்காது,தனக்கு ஏற்றால் போல் செயல்படும் ஒருவரை மீண்டும் நியமித்துக்கொள்ள ஜனாதிபதி செயற்பட்டு வருகிறார்.

பெண் ஒருவருக்கு இழைக்கப்பட்டு வரும் அநீதிக்கு எதிராக பெண்கள் உரிமைகள் தொடர்பாக குரல் எழுப்பும் அமைப்புகள் இதுவரை வாய் திறக்காதிருப்பது பெரும் பிரச்சினையாக காணப்படுகிறது. நாட்டின் சட்டத்தின் ஆட்சிக்கு விடுக்கப்படும் தாக்குதல்கள் தொடர்பாக, பதில் சட்டமா அதிபர் ஒருவரேனும் நியமிக்கப்படாத ஒரு நாட்டில் ஜனநாயகத்துக்காக குரல் எழுப்பி வரும் அமைப்புகள் கூட இதுவரை குரல் எழுப்பாதிருப்பதையிட்டு கவலைப்படுகிறேன்.

பதில் சட்டமா அதிபரை அல்லது பதில் சட்டமா அதிபர் ஒருவரை அதற்கு தகுதியுள்ள சிரேஷ்ட ஒருவரை உடனே நியமிக்க நடவடிக்கை எடுக்குமாறு ஜனாதிபதியை கேட்டுக்கொள்கிறோம். தொடர்ச்சியாக அரசியலமைப்பு ஏற்பாடுகளுக்கு புறம்பாக நாட்டை முன்னோக்கி கொண்டு செல்ல நடவடிக்கை எடுத்தால் ஜனாதிபதிக்கு எதிராக எடுக்க வேண்டிய சகல நடவடிக்கைகளையும் எடுப்போம். எனவே அரசியலமைப்பு ஏற்பாடுகளுக்கு சவால் விடுக்கும் முகமாக செயற்படுமாறு ஜனாதிபதியை வேண்டுகிறோம்.

அண்மைக்காலமாக இந்நாட்டின் ஜனநாயகத்தின் இருப்புக்காக குரல் கொடுத்துவரும் சிவில் சமூக செயற்பாட்டாளர்களை பின்தொடர்ந்து அவர்களை கைது செய்து வரும் போக்கு அதிகரித்துள்ளமையை நாம் அறிவோம். இந்த கைதுகள் தொடரும் அறிகுறிகளே தென்படுகின்றன. இந்த பின்னனியில் அவசர கால சட்டத்தை பிறப்பிக்கும் அதிகாரம் ஜனாதிபதிக்கு உண்டு. அவ்வாறு பிறப்பிக்கப்படுமாக இருந்தால் முப்படை தளபதிகள், பாதுகாப்பு அமைச்சின் செயலாளர் என்பவர்களுக்கு சில தீர்மானங்களை எடுப்பதற்கான அதிகாரம் கிடைக்கும்.

இவ்வாறு நியமனமாகும் இந்த நான்கு பதவிநிலையாளர்களும் அரசியல் ரீதியான நியமனங்களால் பதவிக்கு வருகின்றவர்கள் ஆவர். தற்போதைய பொலிஸ்மா அதிபரை நியமிப்பதற்கு அரசியல் சக்தியொன்று செயற்பட்டு வந்ததான குற்றச்சாட்டு இன்றும் இருந்து வருகிறது. இந்நியமனத்தை உயர் நீதிமன்றம் சவாலுக்குட்படுத்தியுள்ளது.

இவ்வாறான நிலையில் நாட்டில் சட்டமா அதிபர் ஒருவர் இல்லை. சட்டமா அதிபர் ஒருவர் இல்லாமல் பொலிஸ்மா அதிபருக்கு சட்ட ரீதியாக நடவடிக்கை எடுக்குமாறு பிறப்பாணை விடுக்கப்பதற்கு ஒருவர் இல்லை. அரசாங்கத்துக்கு சட்ட ரீதியிலான ஆலோசனைகளை வழங்க ஒருவர் இல்லாத நிலை. சட்டமா அதிபர் இல்லாமல் பயணிக்க முடியாது. தேர்தல் வருடமென்பதால் அண்மைக்காலமாக நாட்டில் நடந்துவரும் இது போன்ற ஜனநாயக விரோத செயல்கள் தொடர்பாக கவனம் செலுத்தி, தேர்தல் செயலகம் இது குறித்து நடவடிக்கை எடுக்க வேண்டும் என நாம் வேண்டுகோள் விடுக்கிறோம். இன்னும் இரு பௌர்ணமி தினங்களில் சஜித் பிரேமதாச ஜனாதிபதியாவதே நாட்டுக்கு நற்செய்தியாகும் என்றார்.