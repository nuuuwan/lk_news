பல வேட்பாளர்கள் களத்தில் ! : 50 வீதமான வாக்குகளை எந்த வேட்பாளரும் பெறாவிடின் யார் ஜனாதிபதி ?

இலங்கையில் “ஜனாதிபதித் தேர்தல் 2024” எதிர்வரும் செப்டெம்பர் மாதம் 21ஆம் திகதி இடம்பெறவுள்ள நிலையில், போட்டியிடவுள்ள ஜனாதிபதி  வேட்பாளர்களின் எண்ணிக்கை நாளுக்கு நாள் அதிகரித்துக்கொண்டே போகின்றது.

இதேவேளை, ஜனாதிபதித் தேர்தலில் யாருக்கு எவ்வாறு வாக்களிப்பதென்ற குழப்பம் மக்கள் மத்தியில் எழ ஆரம்பித்துவிட்டது. ஜனாதிபதி தேர்தலில் போட்டியிட ஆகஸ்ட்  2ஆம் திகதி 14 வேட்பாளர்கள் கட்டுப்பணம் செலுத்தியுள்ளனர். ஆகஸ்ட் 14ஆம் திகதி நண்பகல் வரை கட்டுப்பணம் செலுத்தும் காலம் உள்ளதால் வேட்பாளர்களின் எண்ணிக்கையும் அதிகரிக்க வாய்ப்புக்கள் உள்ளன.

இந்நிலையில், ஜனாதிபதித் தேர்தலில் களமிறங்கும் வேட்பாளர்கள் ஆளுக்கு ஆள் மூலை முடுக்கு எங்கும் தங்களது தேர்தல் பிரச்சார நடவடிக்கைகளையும் வாக்குறுதிகள் வழங்கும் செயற்பாடுகளையும் ஆரம்பித்துள்ளனர்.

தற்போதைய சூழ்நிலையில், பாரம்பரிய ஊடகங்களைத் தாண்டி சமூக ஊடகங்களின் பலம் தேர்தல் காலங்களில் கடுமையான செல்வாக்கு செலுத்தும் போக்கு காணப்படுகிறது. உலக நாடுகளில் இடம்பெற்ற தேர்தல்களிலும் சமூக ஊடகங்களின் தாக்கங்களை நாம் அவதானித்துள்ளோம்.

அந்த வகையில் போலிச் செய்திகளும் புனையப்பட்ட செய்திகளும் காணொளிகளும் புகைப்படங்களும் சமூக ஊடகங்களில் பரப்பப்பட்டு வருகின்றன. அத்துடன் மீம்ஸ்களும் சமூக ஊடகப்பரப்பில் வைரலாகி வருகின்றது.

இம்முறை மொத்தமாக ஒரு கோடியே 71 இலட்சத்து 40 ஆயிரத்து 280 வாக்காளர்கள் வாக்களிக்க தகுதி பெற்றுள்ளனர். வருடாந்தம் சுமார் 2 இலட்சம் புதிய வாக்காளர்கள் இணைந்துகொள்வார்கள். அந்த வகையில் பார்க்கும்போது 2019 ஆம் ஆண்டுக்கு பின்னர் கிட்டத்தட்ட 10 இலட்சம் புதிய வாக்காளர்கள் வாக்காளர் இடாப்பில் இணைந்துள்ளனர்.

ஜனாதிபதித் தேர்தலில் எந்த வேட்பாளரும் 50 வீதமான வாக்குகளை பெறாவிடின் அடுத்த கட்ட நடவடிக்கை எவ்வாறு அமையும் என்று தேர்தல் ஆணையாளர் நாயகம் சமன்ஸ்ரீ ரத்நாயக்க விளக்குகையில்,

“எதிர்வரும் ஜனாதிபதித் தேர்தலில் போட்டியிடுகின்ற எந்தவொரு வேட்பாளரும் 50 வீதத்திற்கும் அதிகமான வாக்குகளை பெறாவிடின் எந்தச் சிக்கலும் ஏற்படாது. அப்படி 50 வீதத்திற்கும் அதிகமான வாக்குகளை யாரும் பெறாவிடின் அடுத்தகட்டமாக ஜனாதிபதியை தெரிவு செய்வதற்கான ஏற்பாடுகள் சட்டத்தில் தெளிவாக உள்ளன. அதில் எந்தப் பிரச்சினையும் இல்லை. இந்த விடயத்தில் மக்கள் குழப்பமடையத் தேவையில்லை.

வாக்குச்சீட்டில் வேட்பாளர்களின் பெயர்களும் அவர்களது பெயர்களுக்கு முன்னே அவர்களுக்கு குறித்தொதுக்கப்பட்ட சின்னமும் அதற்கு அருகில் பெட்டியும் இருக்கும். வாக்காளர் தனது விருப்ப தெரிவிற்கு ஏற்ப ஒரு வேட்பாளருக்கு வாக்களிக்க முடியும்.  அவ்வாறு வாக்களிக்கும் போது 1 என்ற இலக்கத்தை (அரபு எண் வரிசை) பெட்டியில் இட்டு வாக்களிக்க வேண்டும்.

மேலும் மூன்றுக்கு மேற்பட்ட வேட்பாளர்களின் பெயர்கள் வாக்குச் சீட்டில் இருக்கும் பட்சத்தில் வாக்காளர் தனது இரண்டாம் தெரிவையும் மூன்றாம் தெரிவையும்  வெளிப்படுத்தும் வகையில் ஒன்றுக்கு மேற்பட்ட வேட்பாளருக்கு விருப்பு வாக்குகளையும் அளிக்கலாம்.

அப்படியாயின் தனக்கு முதலாவது பிடித்த வேட்பாளருக்கு 1 என்ற இலக்கத்தில் வாக்களித்து விட்டு இரண்டாவது பிடித்த வேட்பாளருக்கு 2 என்ற இலக்கத்தில் வாக்களிக்கலாம். மேலும் மூன்று வேட்பாளர்களுக்கு வாக்களிக்க வேண்டுமாயின் முதலாவது பிடித்த வேட்பாளருக்கு 1 என்றும் இரண்டாவது பிடித்த வேட்பாளருக்கு 2 என்றும் மூன்றாவது பிடித்த வேட்பாளருக்கு 3 என்றும் இலக்கத்தையிட்டு வாக்களிக்கலாம்.

ஒன்றுக்கு மேற்பட்ட வேட்பாளருக்கு வாக்களிக்க வேண்டும் என்றால் இலக்கங்களையே (அரபு இலக்க வரிசை) பயன்படுத்தவேண்டும். மாறாக முதலாவது பிடித்த வேட்பாளருக்கு புள்ளடியிட்டுவிட்டு இரண்டாவது பிடித்த வேட்பாளருக்கு இலக்கத்தை இட்டால் அந்த வாக்கு நிராகரிக்கப்படும். ஆனால் ஒருவருக்கு மட்டும் வாக்களிக்க வேண்டும் என்றால் 1 என்ற இலக்கத்தை இட்டு வாக்களிக்கலாம். ஒன்றுக்கு மேற்பட்ட வேட்பாளர்களுக்கு விருப்பு வாக்கின் மூலம் வாக்களிக்க முற்பட்டால் 1, 2, 3  என்று இலக்கங்களைத்தான் பயன்படுத்தவேண்டும். இது தான் ஜனாதிபதி தேர்தல் வாக்களிப்பு முறையாகும்.

சட்ட ஏற்பாடுகளில் உள்ளது போன்று தேர்தல் முடிவுகளின் பிரகாரம் எவருக்கும் 50 வீதமான வாக்குகள் கிடைக்காவிடின் முதலாவது மற்றும் இரண்டாவது அதிகூடிய வாக்குகளை பெற்ற வேட்பாளர்களை மாத்திரம் போட்டியில் வைத்துக்கொண்டு ஏனையவர்கள் போட்டியிலிருந்து விலக்கப்படுவார்கள்.

அதற்கு அடுத்ததாக போட்டியிலிருந்து விலக்கப்படுகின்ற வேட்பாளர்களுக்கு அளிக்கப்பட்ட வாக்குச்சீட்டுக்களில் முதலாவது மற்றும் இரண்டாவது இடத்திற்கு வந்திருக்கின்ற வேட்பாளர்களுக்கு விருப்பு வாக்குகள் அளிக்கப்பட்டுள்ளனவா என்பதை நாம் பார்ப்போம். அதனையே இரண்டாவது வாக்கு எண்ணும் செயற்பாடு என்று கூறுவோம்.

உதாரணமாக மூன்றாவது அதிகூடிய  வாக்குகளை பெற்ற வேட்பாளருக்கு அளிக்கப்பட்ட வாக்குச் சீட்டில் முதலாவது அல்லது இரண்டாவது அதிகூடிய வாக்குகளைப் பெற்றுள்ள வேட்பாளர்களுக்கு  விருப்பு வாக்குகள் அளிக்கப்பட்டிருந்தால் அதனை அந்த வேட்பாளர்களின் வாக்குகளுடன் நாங்கள் இணைப்போம். உதாரணமாக ஏ, பி, சி, டி ஆகிய வேட்பாளர்கள் போட்டியிடுகின்றார்கள் என்றால் முதலாவது வாக்கு எண்ணிக்கையில் ஏ மற்றும் பி ஆகிய வேட்பாளர்கள் அதிகூடிய வாக்குகளை பெற்றுள்ளார்கள் என்று வைத்துக்கொள்வோம்.

ஆனால் 50 வீத வாக்கை பெறவில்லை என்றால் அந்த ஏ மற்றும் பி பெற்ற வாக்குகளை ஒருபக்கம் வைத்துவிட்டு சி மற்றும் டி ஆகியோரின் வாக்களிப்பு சீட்டுகளை எடுத்து அதில் யாராவது ஏ மற்றும் பி வேட்பாளர்களுக்கு விருப்பு வாக்கை அளித்துள்ளனரா என்று பார்ப்போம். அவ்வாறு ஏ மற்றும் பி வேட்பாளர்களுக்கு விருப்பு வாக்குகள் அளிக்கப்பட்டிருப்பின் அந்த வாக்கை ஏ மற்றும் பி வேட்பாளர்கள் பெற்றுள்ள வாக்குகளுடன் சேர்ப்போம்.

அவ்வாறு இணைத்த பின்னர் அவர்கள் இருவரும் பெற்ற வாக்குகளை மொத்த செல்லுபடியான வாக்குகளாக நாம் எடுப்போம்.  அதில் அதிகப்படியான வாக்குகளை பெற்றிருப்பவர் ஜனாதிபதியாக தெரிவு செய்யப்படுவார். மூன்றாவது கூடிய வாக்குகளை பெற்றவரின் வாக்களிப்பு அட்டையில் 2ஆவது விருப்பு வாக்கு முதல் மற்றும் இரண்டாம் இடத்தில் இருப்பவர்களுக்கு வழங்கப்படாமல் மூன்றாவது விருப்பு வாக்கு முதல் இரண்டு இடங்களில் இருக்கின்ற யாருக்காவது அளிக்கப்பட்டிருந்தால் அதனை உரியவருக்கு வழங்குவோம்.

இவ்வாறு  இரண்டாவது வாக்கெண்ணல் செயற்பாட்டின் பின்னர் இருவரும் சமனான வாக்குகளை பெற்றிருந்தால் திருவுளச்சீட்டு முறை பயன்படுத்தப்படும்.

ஒருவேளை யாரும் முதலாவது மற்றும் இரண்டாவது அதிகூடிய வாக்குகளைப் பெற்ற வேட்பாளர்களுக்காக ஏனைய வேட்பாளர்களின் வாக்களிப்பு சீட்டுக்களில் விருப்பு வாக்குகள் அளித்திருக்காவிடின் முதலாவது மற்றும் இரண்டாவது அதிகூடிய வாக்குகளைப் பெற்றவர்களின் வாக்குகளை கூட்டி அதனை செல்லுபடியான வாக்குகளாக மாற்றி அதில் 50 வீதத்துக்கும் அதிகமான வாக்குகளைப் பெற்றவரை ஜனாதிபதியாக அறிவிப்போம்.  ஆனால் அப்படி நடக்காது. குறிப்பிட்ட தொகையினர் நிச்சயமாக விருப்பு வாக்குகளை அளித்திருப்பார்கள்” விளக்கமளித்தார்.

தற்போது தேர்தல் களம் சூடு பிடித்திருக்கின்றது.  ஜனாதிபதி வேட்பாளர்கள் கட்டுப்பணம் செலுத்த ஆரம்பித்துவிட்டனர்.  முகாம்கள் அமைக்கப்பட்டு வருகின்றன.  புதிய கூட்டணிகள் உருவாகின்றன.  இந்நிலையில் வேட்பாளர்களின் கொள்கைகளை பரிசீலித்து மக்கள் வாக்களிக்க வேண்டும்.  ஜனநாயக கட்டமைப்பில் தேர்தல் என்பது மிக முக்கியத்துவம் மிக்கதாகும். அதில் மக்கள் சிந்தித்து வாக்களிக்க வேண்டும்.  நாட்டின் அடுத்த ஜனாதிபதியாகப் போகிறவர் யார் என்பதை தெரிவு செய்வதற்கான உரிமை மக்களுக்கு உண்டு. வாக்காளர்கள் சிந்தித்து  தீர்மானம் எடுப்பது முக்கியமாகும். எவரும்  வாக்களிக்காமல் இருந்துவிடக்கூடாது. தமது வாக்கை மக்கள் பயன்படுத்த வேண்டியது அவசியம்.