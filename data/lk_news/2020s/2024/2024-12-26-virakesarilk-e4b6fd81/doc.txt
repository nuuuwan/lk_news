பும்ராவின் வேகப்பந்துவீச்சாலோ மோதலாலோ கோஹ்லியின்  மோதலாலோ   இளம் வீரர் கொன்ஸ்டாவை மசியவைக்க முடியவில்லை; நல்ல நிலையை நோக்கி அவுஸ்திரேலியா

இந்தியாவுக்கு எதிராக மெல்பர்ன் கிரிக்கெட் விளையாட்டரங்கில் இன்று ஆரம்பமான நான்காவது டெஸ்ட் கிரிக்கெட் போட்டியில் அறிமுகமான 19 வயதே உடைய சாம் கொன்ஸ்டாஸ் அற்புதமாக துடுப்பெடுத்தாடி அரைச் சதம் குவித்து அவுஸ்திரேலிய அணியில் புதிய நட்சத்திரம் உருவாகியுள்ளதை கிரிக்கெட் உலகுக்கு உணர்த்தியுள்ளார்.

இந்தியாவின் அனுபவசாலிகளான ஜஸ்ப்ரிட் பும்ராவின் அசுர வேகப்பந்துவீச்சோ, விராத் கோஹ்லியின் மோதலோ அவரை மசிய வைக்க முடியாமல் போனது.

கொன்ஸ்டாஸ் உட்பட முன்வரிசை வீரர்கள் நால்வர் பெற்ற அரைச் சதங்களின் பலனாக இன்றைய முதலாம் நாள் ஆட்ட நேர முடிவில் அவுஸ்திரேலியா அதன் முதல் இன்னிங்ஸில் 6 விக்கெட்களை இழந்து 311 ஓட்டங்களைக் குவித்திருந்தது.

இரண்டு பலம்வாய்ந்த அணிகளுக்கு இடையிலான டெஸ்ட் போட்டி ஒன்றில் 19 வயதுடைய இளம் வீரர் ஒருவரால் அசத்த முடியும் என்றோ ஜஸ்ப்ரிட் பும்ராவின் பந்துவீச்சை இந்த வயதில் வேறு எவரும்  விரட்டி  அடிப்பார்கள் என்றோ எதிர்பார்க்க முடியாது.

டெஸ்ட் கிரிக்கெட்டில் அறிமுகமான அவுஸ்திரேலியாவின் நான்காவது இளைய வீரர் சாம் கொன்ஸ்டாஸ் ஆவார். அறிமுக வீரராக அவுஸ்திரேலியா சார்பாக மூன்றாவது அதிவேக அரைச் சதத்தைக் குவித்த கொன்ஸ்டாஸ், அறிமுக ஆரம்ப வீரராக அதிவேக அரைச் சதம் குவித்தவர் என்ற பெருமைக்கு சொந்தக்காரரானார்.

பும்ராவை அவர் எதிர்கொண்ட விதம் நினைத்துப்பார்க்க முடியாத அளவுக்கு அற்புதமாக இருந்தது. இந்தத் தொடரில் அவுஸ்திரேலியாவின் முன்வரிசை துடுப்பாட்ட வீரர்களுக்கு சிம்ம சொப்பனமாக இருந்து வந்த பும்ராவின் 33 பந்துகளில்  கொன்ஸ்டாஸ்  34 ஓட்டங்களைப் பெற்றதுடன் அவரது ஒரு ஓவரில் 18 ஓட்டங்களை விளாசியிருந்தார். அத்துடன்  பும்ராவின் பந்துவீச்சில் 2 சிக்ஸ்களையும் கொன்ஸ்டாஸ்    பெற்றிருந்தார்.

2021ஆம் ஆண்டுக்குப் பின்னர் பும்ராவின் பந்துவீச்சில் சிக்ஸ் பெறப்பட்டது இதுவே முதல் தடவையாகும்.

இது இப்படியிருக்க, ஒரு கட்டத்தில் கொன்ஸ்டாஸை மொஹம்மத் சிராஜ் வசைபாடினார். ஆனால், அவரது அடுத்த பந்தை கொன்ஸ்டாஸ் பவுண்டறியாக்கி உரிய பதிலடி கொடுத்தார். மற்றொரு சந்தர்ப்பத்தில் கொன்ஸ்டாஸை நெருங்கிச் சென்று வேண்டுமென்றே தோளில் முட்டிய விராத் கோஹ்லி 'நீங்கள் எங்கே போகிறீர்கள் என்பதை பார்த்துக்கொள்ளுங்கள்' என முணுமுணுத்தார். ஆனால் அதற்கும் கொன்ஸ்டாஸ் மசியவில்லை.

அடுத்த பந்தில் பும்ராவின் பந்தை கொன்ஸ்டாஸ் பவுண்டறி நோக்கி அடிக்க கோஹ்லி தனது முகத்தை தொங்கப்போட்டுக்கொண்டார்.

இந்த இரண்டு சந்தர்ப்பங்கள் குறித்து அவரிடம் பின்னர் வினவப்பட்டபோது, 'ஆடுகளத்தினுள் நடப்பதெல்லாம் ஆடுகளத்திலேயே இருக்கவேண்டும்' என அனுபவசாலிபோல் புத்திசாலித்தனமாக பதிலளித்தார்  .

இன்றைய டெஸ்ட் போட்டியில் 65 பந்துகளை எதிர்கொண்ட சாம் கொன்ஸ்டாஸ் 6 பவுண்டறிகள், 2 சிக்ஸ்களுடன் 60 ஓட்டங்களைப் பெற்றதுடன் உஸ்மான் கவாஜாவுடன் முதலாவது விக்கெட்டில் 89 ஓட்டங்களைப் பகிர்ந்தார்.

அவரைவிட உஸ்மான் கவாஜா (57), மானுஸ் லபுஷேன் (72), ஸ்டீவன் ஸ்மித் (68 ஆ.இ.) ஆகியோர் அரைச் சதங்கள் பெற்றதுடன் அலெக்ஸ் கேரி 31 ஓட்டங்களைப் பெற்றார்.