தனக்கெதிரான வழக்கை வாபஸ் பெறுமாறு கோருகிறார் பௌசி

ஊழல் குற்றச்சாட்டில் தமக்கு எதிராக தாக்கல் செய்யப்பட்ட குற்றப்பத்திரிக்கையை திரும்ப பெறுமாறு இலஞ்ச ஊழல் ஆணைக்குழுவிடம் ஐக்கிய மக்கள் சக்தி (SJB) பாராளுமன்ற உறுப்பினர் ஏ.எச்.எம்.பௌசி கோரிக்கை விடுத்துள்ளார்.

பாராளுமன்ற உறுப்பினர் பௌசியின் சார்பில் ஆஜரான ஜனாதிபதி சட்டத்தரணி ஷவீந்திர பெர்னாண்டோ, குற்றப்பத்திரிகையை பேணக்கூடிய தன்மையைக் கருத்தில் கொண்டு அதனை திரும்ப பெறுமாறு இலஞ்ச ஊழல் ஆணைக்குழுவிடம் தனது சட்டத்தரணி ஊடாக கோரியுள்ளதாக நீதிமன்றில் அறிவித்தார்.

2010 மற்றும் 2015 ஆம் ஆண்டு காலப்பகுதியில் அனர்த்த முகாமைத்துவ நிலையத்திற்கு சொந்தமான வாகனத்தை முறைகேடாக பயன்படுத்தியதன் மூலம் அரசாங்கத்திற்கு 1.07 மில்லியன் ரூபா சட்டவிரோதமான நஷ்டத்தை ஏற்படுத்தியதாக ஏ.எச்.எம்.பௌசிக்கு எதிராக இலஞ்ச ஊழல் ஆணைக்குழுவினால் இந்த வழக்கு தாக்கல் செய்யப்பட்டது

கொழும்பு மேல்நீதிமன்ற நீதவான் நவரத்ண மாரசிங்க முன் விசாரணைக்கு எடுத்துக் கொள்ளப்பட்ட பின் வழக்கு ஏப்ரல் 29 ஆம் திகதிக்கு ஒத்திவைக்கப்பட்டது.

லஞ்சம் அல்லது ஊழல் குற்றச்சாட்டுகளை விசாரிக்கும் ஆணைக்குழுவின் பணிப்பாளர் நாயகம், நான்கு குற்றச்சாட்டுகளின் கீழ் லஞ்சம் சட்டத்தின் 70 வது பிரிவின் கீழ் குற்றம் சாட்டப்பட்டவருக்கு எதிராக இந்த ஊழல் வழக்கை தாக்கல் செய்திருந்தார்.

2010ஆம் ஆண்டு முதல் 2015ஆம் ஆண்டு வரை சிரேஷ்ட அமைச்சராக கடமையாற்றிய போது, ​​அனர்த்த முகாமைத்துவ மத்திய நிலையத்திற்கு சொந்தமான லேண்ட் க்ரூஸர் ஜீப்பை பாராளுமன்ற உறுப்பினர் பௌசி சட்டவிரோதமான முறையில் பயன்படுத்தியதாக இலஞ்ச ஊழல் ஆணைக்குழு குற்றம் சுமத்தியுள்ளது. குறித்த வாகனத்தின் மதிப்பு ரூ. 19.5 மில்லியன் எனவும் தெரிவிக்கப்பட்டுள்ளது.