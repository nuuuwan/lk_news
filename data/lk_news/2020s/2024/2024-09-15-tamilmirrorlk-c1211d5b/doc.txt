ஜனாதிபதி வேட்பாளர்களுக்கு எச்சரிக்கை

எதிர்வரும் செப்டெம்பர் 21, 2024 அன்று நடைபெறவுள்ள ஜனாதிபதித் தேர்தலுக்கு முன்னதாக சட்டவிரோத பிரச்சார நடவடிக்கைகள் தொடர்பாக ஜனாதிபதி வேட்பாளர்களுக்கு இலங்கை தேர்தல்கள் ஆணைக்குழு எச்சரிக்கை விடுத்துள்ளது. சில வேட்பாளர்கள் பிற வேட்பாளர்களை ஆதரித்து விளம்பரப்படுத்துவது தொடர்பாக தமக்கு முறைப்பாடுகள் கிடைத்துள்ளதாக ஆணைக்குழு தெரிவித்துள்ளது.

உத்தியோகபூர்வ அறிக்கையில், தேர்தல்கள் ஆணைக்குழுவின் தலைவர் ஆர்.எம்.ஏ.எல். ரத்நாயக்க, அனைத்து வேட்பாளர்களும் தங்கள் சொந்த வெற்றிக்காக மட்டுமே பிரச்சாரம் செய்ய வேண்டுமென வலியுறுத்தினார். "சில வேட்பாளர்கள் மற்றவர்களின் சார்பாக பிரச்சாரம் செய்வதாக முறைப்பாடுகள் பதிவு செய்யப்பட்டுள்ளன, இது தேர்தல் சட்டத்தை தெளிவாக மீறுவதாகும்" என்று குறித்த அறிக்கையில் கூறப்பட்டுள்ளது.

இதுபோன்ற சட்டவிரோத செயல்களில் இருந்து விலகி இருக்குமாறு அனைத்து வேட்பாளர்களையும் ஆணைக்குழு வலியுறுத்தியதோடு, இந்த விதிகளை மீறும் எந்தவொரு வேட்பாளரும் சட்டரீதியான விளைவுகளை சந்திக்க நேரிடும் எனவும் விளம்பரப்படுத்தும் மற்றும் விளம்பரப்படுத்தப்படும் இரு வேட்பாளர்களும் தேர்தல் சட்டத்தின் கீழ் பொறுப்புக்கூற வேண்டும் என்றும் ஆணைக்குழு எச்சரித்துள்ளது.