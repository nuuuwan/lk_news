‘உலகநாயகன்' கமல்ஹாசனின் 'இந்தியன் 3 ' நேரடியாக டிஜிட்டல் தளத்தில் வெளியாகிறதா..?

'உலக நாயகன்' கமல்ஹாசன் நடிப்பில் தயாராகி இருக்கும் 'இந்தியன் 3' திரைப்படம் நேரடியாக டிஜிட்டல் தளத்தில் வெளியாகும் என எதிர்பார்க்கப்படுகிறது.

பிரம்மாண்ட இயக்குநர் ஷங்கர் இயக்கத்தில் வெளியான 'இந்தியன் 2' திரைப்படம் கலவையான விமர்சனங்களை பெற்றது.

இருப்பினும் இந்த திரைப்படம் இந்திய மதிப்பில் 180 கோடி ரூபாயை வசூலித்தது. உலகநாயகன் கமல்ஹாசன்- ஷங்கர் , அனிருத் , லைக்கா நிறுவனம் , இந்தியன் , என வெற்றி அம்சங்கள் ஒன்றிணைந்து கூட்டணி  அமைத்திருந்தாலும் ' இந்தியன் 2 ' வணிக ரீதியான வெற்றியை பெறவில்லை என்றே திரையுலக வணிகர்கள் தெரிவிக்கிறார்கள்.

இந்நிலையில் 'இந்தியன் 2 ' படத்தினை விளம்பரப்படுத்தும் நிகழ்வில் பங்கு பற்றிய நாயகனான கமல்ஹாசன்,  'இந்தியன் 3 படத்தின் கதை பிடித்ததால் தான் இந்தியன் 2 வில் நடிக்க ஒப்புக்கொண்டேன்' என குறிப்பிட்டிருந்தார்.

அந்த தருணத்திலேயே 'இந்தியன் 3 ' படத்திற்கான எதிர்பார்ப்பு இருந்தது.  ஆனால் 'இந்தியன் 2' வணிக ரீதியான வெற்றியை பெறாததால் 'இந்தியன் 3' படத்தை படமாளிகையில் வெளியிட திரையுலக வணிகர்களிடம் ஆதரவு இல்லை.

இதனை உணர்ந்த பட தயாரிப்பு நிறுவனமான லைக்கா 'இந்தியன் 3' படத்தை நேரடியாக டிஜிட்டல் தளத்தில் வெளியிடுவதற்கான பேச்சுவார்த்தையில் ஈடுபட்டிருப்பதாக வணிக வட்டாரங்கள் தகவல் தெரிவித்திருக்கிறது.

இதுகுறித்து திரையுலக வணிகர்கள் பேசுகையில், '' 2025 ஆம் ஆண்டு பொங்கல் திருநாளன்று லைக்கா நிறுவனத்தின் சார்பில் அஜித்குமார் நடித்திருக்கும் 'விடா முயற்சி' எனும் திரைப்படத்தை வெளியிட பேச்சுவார்த்தை நடைபெற்று வருகிறது.

இந்த பேச்சு வார்த்தையில் எதிர்பார்த்த அளவிற்கு முன்னேற்றமும், வெற்றியும் கிடைக்கவில்லை என்றால்  உலகநாயகன் கமல்ஹாசன் நடிப்பில் உருவான 'இந்தியன் 3' படத்தை டிஜிட்டல் தளத்தில் நேரடியாக வெளியிடுவதற்கான முயற்சியை லைக்கா நிறுவனம் மேற்கொள்ளும் '' என்றனர்.

மேலும் இது தொடர்பான அதிகாரப்பூர்வமான அறிவிப்பு டிசம்பர் மாத தொடக்கத்தில் வெளியாகும் என எதிர்பார்க்கப்படுகிறது.