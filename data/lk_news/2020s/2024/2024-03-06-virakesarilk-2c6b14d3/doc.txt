பொருளாதார பாதிப்பு காரணமாக குழந்தை பெற்றுக்கொள்வதை தவிர்த்துள்ள தம்பதிகள் – 2023 ஆம் ஆண்டு இலங்கை  சனத்தொகையில் பாரிய வீழ்ச்சி

பல்வேறு காரணங்களுக்காக 2023 ஆம் ஆண்டு நாட்டின் சனத்தொகையில் பாரிய வீழ்ச்சி ஏற்பட்டுள்ளதாக தொகை மதிப்பு புள்ளி விபர திணைக்களம் தெரிவித்துள்ளது. 2022 ஆம் ஆண்டுடன் ஒப்பிடும் போது இது வீழ்ச்சியை நோக்கி சென்றுள்ளதாக புள்ளி விபரங்கள் தெரிவிக்கின்றன. அதாவது 2022 ஆம் ஆண்டை விட 2023 ஆம் ஆண்டு சனத்தொகையானது 144,395 ஆல் வீழ்ச்சியடைந்துள்ளது. இதற்கு இறப்பு வீத அதிகரிப்பு மற்றும் சிசு மரண வீதங்கள் காரணங்களாக காட்டப்பட்டாலும் பொருளாதார நெருக்கடி மிகப்பிரதான உள்ளதை அறியக்கூடியதாகவுள்ளது.

அதாவது கொரோனாவுக்குப் பிறகு 2021,2022,2023 ஆம் ஆண்டுகளில் திருமணம் முடித்தவர்கள் குழந்தைப் பேற்றை பிற்போட்டுள்ளதாக புள்ளி விபரங்கள் தெரிவிக்கின்றன. அதே வேளை பொருளாதார நெருக்கடி காரணமாக நாட்டை விட்டு வெளியேறியோர் கடந்த வருடம் அதிகரித்துள்ளமையும் சுட்டிக்காட்டப்பட்டுள்ளது. சிலர் தொழில் தேடி சென்றுள்ள அதே வேளை பலர் நாட்டை விட்டே புலம்பெயர்ந்துள்ளனர்.

2014 ஆம் ஆண்டிலிருந்து எடுக்கப்பட்ட புள்ளிவிபரங்களின் அடிப்படையில் நோக்கும் போது 2023 ஆம் ஆண்டே இந்தளவு பாதிப்பு அதிகமாகியுள்ளது. பொருளாதார நெருக்கடிகள் காரணமாக 2022 ஆம் ஆண்டு 85,572 இலங்கையிர்கள் தொழில் தேடி வெளிநாடுகளுக்குச் சென்றுள்ளனர். ஆனால் அடுத்த 2023 ஆம் ஆண்டு இத்தொகை 222,715 ஆக அதிகரித்தமை குறிப்பிடத்தக்கது.

வெளிநாடுகளுக்குச் செல்வோர் இரவு பகலாக கடவுச்சீட்டு அலுவலகங்களில் காத்திருந்து அதைப் பெற்றுச் சென்றனர். இது அரசாங்கத்துக்கும் அதிர்ச்சியளிப்பதாக இருந்தது. அதே போன்று கடந்த பத்து வருடங்களில் வருடாந்த இறப்பு வீதமும் இலங்கையில் அதிகரித்துள்ளதாக தொகை மதிப்பு புள்ளிவிபரவியல் திணைக்களம் தெரிவித்துள்ளது. 2014 ஆம் ஆண்டு வருடாந்த இறப்பு வீதம் 125, 334 ஆக இருந்துள்ளது. இதுவே 2023 ஆம் ஆண்டு 190,600 ஆக உயர்ந்துள்ளது. உரிய மருந்து வகைகள் இல்லாமை, கொரோனா தடுப்பு மருந்து காரணமாக முதியோர்களுக்கு ஏற்பட்ட ஏனைய விளைவுகள், மற்றும் போதிய உணவின்மை கூட இந்த இறப்பு வீத அதிகரிப்புக்கு காரணங்களாக இருந்திருக்கலாம்.

2019  மற்றும் 2020 ஆம் ஆண்டுகளில் திருமணம் முடித்தவர்கள்  குழந்தை பெற்றுக் கொள்ள தயங்கியமைக்கு கொவிட் தாக்கமும் ஒரு காரணம் எனக் கூறப்படுகின்றது. குழந்தைகள் . வேண்டாம் என்று முடிவு செய்த புதுமணத் தம்பதிகளின் கூற்றுப்படி, கொவிட்   தொற்றை   கட்டுப்படுத்த வழங்கப்பட்ட தடுப்பூசிகளின் காரணமாக, மருத்துவ ஆலோசனையின் அடிப்படையில் அவர்கள் குழந்தைகளைப் பெறுவதை தாமதப்படுத்த வேண்டியிருந்தது. கொவிட்டுக்குப்பிறகு நாட்டில் ஏற்பட்ட பொருளாதார நெருக்கடிகள் அவர்களை இந்த செயற்பாட்டை தொடர வைத்தது எனலாம்.

நாட்டின் பொருளாதார நெருக்கடியை காரணம் காட்டி. வாழ்க்கைச் செலவுகளை சமாளிக்க முடியாத சூழ்நிலையில் குழந்தைகளை வளர்ப்பது தேவையற்ற சுமையை சேர்க்கிறது என்று அவர்கள் கூறுகிறார்கள். ”நாங்கள் குழந்தைகளை நேசிக்கிறோம்,  ஆனால் குழந்தைகள் வேண்டாம் என்பது எமது  தனிப்பட்ட முடிவு.

நாங்கள் கடனில் மூழ்கி திருமண வாழ்க்கையில் நுழைந்தோம், நாங்கள் வாங்கிய கடனை அடைக்க குறைந்தது ஆறு ஆண்டுகள் ஆகும். தற்போது, நாங்கள் ஒரு வீட்டை வாடகைக்கு எடுத்து வாழ்ந்து வருகிறோம், எங்கள் வருமானம் கடன்களைத் தீர்க்கவும், வாடகை, அன்றாடத் தேவைகள் மற்றும் பயன்பாட்டுக் கட்டணங்களைச் செலுத்தவும் போதுமானதாக இல்லை. கூடுதலாக, பணியிடத்தில் நிலவும் சிக்கல்கள் காரணமாக வேலை பாதுகாப்பு பற்றிய கவலைகள் உள்ளன.

இந்த பொருளாதார நெருக்கடிக்கு மத்தியில் அவர்களின் எதிர்காலம் பாதிக்கப்படுவதைத் தடுக்க ஒரு குழந்தையை ப் பெற்றுக்கொள்வதற்கு சில காலங்கள் செல்லட்டும் என முடிவு செய்துள்ளோம். . பிரசவத்திற்குப் பிறகு ஏற்படும் நிதிச் சுமை -  மற்றும் பிற தேவைகளுக்கான செலவுகள் - ஒரு குறிப்பிடத்தக்க சவாலாக உள்ளது. இந்த சூழ்நிலையில் குழந்தைகளுக்கு சரியான கல்வியை வழங்குவதும் கவலைக்குரியது. இதனால்தான் நாங்கள் குழந்தை பெற்றுக் கொள்ள வேண்டாம் என்று முடிவு செய்துள்ளோம்,” என்று புதிதாக திருமணமான தம்பதியர் கருத்து தெரிவித்தனர்.

இதை விட பொருளாதார நெருக்கடி காலத்தில் திருமணம் செய்ய முடிவெடுத்தவர்களில் ஆயிரக்கணக்கானோர் மிக எளிமையாக பதிவு திருமணம் செய்து விட்டு ஏனைய செலவுகளுக்கு ஒதுக்கப்பட்ட பணத்தில் தம்பதிகளாக வெளிநாடுகளுக்கு பணி புரிவதற்காக சென்றுள்ளதாகவும் தெரிவிக்கப்படுகின்றது. வெளிநாடுகளில் தம்பதியராக அவர்களுக்குக் கிடைக்கும் பணியினை பொறுத்து அவர்கள் குறுகிய காலத்திற்குள் நாடு திரும்புகின்றனர். ஆனால் குழந்தைகள் பெறுவது குறித்து அவர்கள் ஆர்வம் காட்டாமலிருக்கின்றனர்.

ஆனால் இந்த விபரங்கள் நாட்டின் அரசியலையே பாதிக்கும் என்பதால் சில தரவுகளை அதிகாரிகள் மறைக்க முயற்சி செய்கின்றனர் என்றும் அவ்வாறு தரவுகள் இருந்தாலும் கூட அதை மக்கள் மத்தியில் பிரபல்யப்படுத்த அவர்கள் விரும்புவதில்லையென சுட்டிக்காட்டப்படுகின்றது. இந்த தகவல்கள் நாட்டில் இடம்பெறவுள்ள தேர்தல்களை பாதிக்கும் என்று கூறப்படுகின்றது. அதாவது குறிப்பிட்ட ஒரு இனத்தின் சனத்தொகையில் வீழ்ச்சி ஏற்பட்டிருப்பது பகிரங்கமானால் அதற்குக் காரணமான அரசியல்வாதிகள் மீது மக்களின் கோபம் திரும்பும் என்பது பொதுவான அபிப்ராயமாகும்.

இந்த சூழ்நிலைகளுக்கு மக்களை தள்ளியவர்கள் அரசியல்வாதிகளே என்பதில் மாற்றுக்கருத்துக்ள் இல்லை. புள்ளிவிபரங்களை ஆராயும் போது புதிதாக திருமணமாகி குழந்தை இல்லாதவர்களில் பெரும்பான்மையானவர்கள் சிங்கள பௌத்தர்கள் என்பதும் குறிப்பிடத்தக்கது.