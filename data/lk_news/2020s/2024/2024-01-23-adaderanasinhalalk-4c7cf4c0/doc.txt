ඊශ්‍රායල් යුද්ධයට ඇති විසඳුම කියයි

දකුණු දිග ගාසා තීරයේ ඛාන් යුනිස් නගරය අත්පත් කරගැනීමට සටන් වදින ඊශ්‍රායල හමුදා එහි එක් රෝහලකට කඩා වැඳී තවත් රෝහලක් වටලද්දී ඒවායේ සිටින අහිංසක ජනතාවට හානිනොවන ලෙස කටයුතු කරන්නැයි අමෙරිකාව ඉල්ලීමක් කර තිබේ.

කෙසේ නමුත් ඛාන් යුනිස් නගරයට ගුවනින්, ගොඩබිමෙන් සහ මුහුදෙන් එල්ලවන ප්‍රහාර පසුගිය ඔක්තෝබරයේ සටන් ඇරඹුණු පසු දරුණුතම තත්ත්වයකට පත්වී ඇති බව පලස්තීනුවන් පවසයි.

ඊශ්‍රායල හමුදා දකුණු දිග ගාසා තීරයේ ඛාන් යුනිස් නගරයට බටහිර දෙසින් මධ්‍යධරණී වෙරළාසන්නව පිහිටි අල්-මවාසි නගරයට ඊයේ ප්‍රථම වරට පිවිසුනු අතර, එහි පිහිටි අල්-ඛයීර් රෝහලට කඩාවැඳී වෛද්‍ය කාර්යමණ්ඩලය අත්අඩංගුවට ගෙන තිබුණි.

රෝහලේ තත්ත්වය සම්බන්ධයෙන් ඊශ්‍රායලය කිසිඳු ප්‍රකාශයක් සිදුකර නොමැති අතර ඊශ්‍රායල හමුදා ප්‍රකාශක කාර්යාලය ඒ පිළිබඳ කිසිවක් පැවසීම ප්‍රතික්ෂේප කර තිබේ.

මේ අතර ඊශ්‍රායල හමුදාව නිකුත් කළ නවතම නිවේදනයේ දැක්වෙන්නේ ගතවූ පැය 24 තුළ ඊශ්‍රායල හමුදා සෙබළුන් 24 දෙනෙකු ජීවිතක්ෂයට පත්වූ බවය.

එය ඊශ්‍රායල හමාස් යුද්ධයෙන් දිනක් තුළ ඊශ්‍රායල හමුදාවට සිදුවු වැඩිම ජීවිත හානි සංඛ්‍යාව බව විදෙස් වාර්තා සඳහන් කරයි.

ඉන් සෙබළුන් 21 දෙනෙකුම මියගොස් ඇත්තේ ඊශ්‍රායල යුධ ටැංකියක් හමාස් රොකට් ප්‍රහාරයක් හරහා විනාශයට පත්වීමත් සමගය.

ගාසා තීරයේ පලස්තීන සෞඛ්‍ය අමාත්‍යාංශය සඳහන් කරන පරිදි ඉරිදා රාත්‍රියේ  ඛාන් යුනිස් නගරයේ වැසියන් 50දෙනෙකු පමණ ජීවිතක්ෂයට පත්වූ අතර වෛද්‍ය කාර්යමණ්ඩල අත්අඩංගුවට ගැනීම නිසා, මියගිය සහ තුවාල ලැබුවන් වෙත ළඟාවීමට පවා දුෂ්කරවී ඇති බවය.

මේ අතර අමෙරිකානු ධවල මන්දිරයේ ජාතික ආරක්ෂක කවුන්සිලයේ ප්‍රකාශක ජෝන් කර්බි ප්‍රකාශ කළේ ඊශ්‍රායලයට සිය ආත්මාරක්ෂාව සලසා ගැනීමට අයිතියක් ඇතත්, ඔවුන් එය ජාත්‍යන්තර නීතියට අනුකූලව රෝහල්වල සිටින අහිංසක ජනතාව, වෛද්‍ය කාර්යමණ්ඩල සහ රෝගීන්ගේ ජීවිත හැකිතාක් ආරක්ෂා වන පරිදි සිදුකළ යුතු බවය.

හමාස් සංවිධානය ගාසා තීරයේ රෝහල් ආශ්‍රිතව ක්‍රියාත්මක වන බවට ඊශ්‍රායලය චෝදනා කළ ද, එය පලස්තීනුවන් දඩයම් කිරීම සඳහා  ඊශ්‍රායලය නිදහසට කරුණක් ලෙස යොදාගන්නා ප්‍රලාපයක් බව හමාස් සංවිධානය පවසයි.

පසුගිය ඔක්තෝබර් 7 වනදා හමාස් සංවිධානයේ ප්‍රහාරවලට ඊශ්‍රායලය එල්ල කරන නිර්දය ප්‍රතිප්‍රහාරයන්ගෙන් මේ වන විට පලස්තීනුවන් 25,295 දෙනෙකු ජීවිතක්ෂයට පත්වී ඇති බව ගාසා තීරයේ සෞඛ්‍ය බලධාරීන් සඳහන් කරයි.

ජනාකිර්ණ ගාසා තීරයට එල්ල කරන ඊශ්‍රායල ප්‍රහාරවලින් විශාල වශයෙන් ජීවිත හානි සිදුවෙමින් දස දහස් සංඛ්‍යාත පිරිසකට පීඩා සිදුවෙද්දී ජාත්‍යන්තර වශයෙන් ඊශ්‍රායලයට මෙන්ම ඔවුන්ගේ සහයකයා වන අමෙරිකා එක්සත් ජනපදය වෙත අප්‍රසාදයක් යොමුවෙමින් පවතී.

ගාසා තීරයේ පමණක් නොව පලස්තීන බටහිර ඉව්රේද ඊශ්‍රායල හමුදා මෙහෙයුම් ක්‍රියාත්මික වන අතර යුදෙව් පදිංචිකරුවන් ද පලස්තීනුවන් විවිධ පීඩාවන්ට ලක්කිරීම සාමාන්‍ය සිද්ධීන් බවට පත්වී තිබේ.

ගාසා තීරයේ මෙන්ම බටහිර ඉව්රේ ප්‍රචණ්ඩත්වය නතර කළ යුතු බව පවසන අමෙරිකා එක්සත් ජනපදය පෙන්වා දෙන්නේ ඊශ්‍රායල සහ පලස්තීන යන රාජ්‍ය දෙකක් පිහිටුවීම අර්බුදයට විසඳුමයැයි තමන් තවදුරටත් විශ්වාස කරන බවය.

ඊශ්‍රායල - පලස්තීන අර්බුදය සම්බන්ධයෙන් යුරෝපා සංගමයේ රැස්වීමක් බෙල්ජියමේ බ්‍රසල්ස් නුවරදී ඊයේ පැවැත්වුණි.

එහිදී ද්විරාජ්‍ය සංකල්පය පිළිබඳ සාකච්ඡාවලින් ඊශ්‍රායල විදේශ අමාත්‍යවරයා ඉවත්වූ බව වාර්තා වෙයි.

අමෙරිකා එක්සත් ජනපදය පවා දිගින් දිගටම කියා සිටින ඊශ්‍රායලය හා සහජීවනයෙන් කටයුතු කරන ස්වාධීන පලස්තීන රාජ්‍යයක් ඇතිකිරීම ඊශ්‍රායල අග්‍රාමාත්‍ය බෙන්ජමින් නෙතන්යාහු තරයේ ප්‍රතික්ෂේප කරයි.

යුරෝපා සංගමය සහ අරාබි රටවල් සංවිධාන කළ බ්‍රසල්ස් රැස්වීම මැදපෙරදිග සාම සමුළුවක පෙරහුරුවක් ලෙස පැවති අතර අමෙරිකා එක්සත් ජනපදයට සහ ජගත් සංවිධානයකට ද ඒ සඳහා ඇරයුම් කර තිබුණි.

එහිදී යුරෝපා සංගමයේ විදේශ ප්‍රතිපත්ති ප්‍රධානී ජෝසප් බොරෙල් ද්විරාජ්‍ය සංකල්පය යටතේ අර්බුදය විසඳීමේ යෝජනාවලියක් ද බෙදාදී තිබුණි.

ගාසා තීරයේ තම දිගුකාලීන සැලසුම් පිළිබඳ යම් හෝඩුවාවක් ඊශ්‍රායල විදේශ අමාත්‍යවරයා යුරෝපා සංගමයේ සමුළුවට ඉදිරිපත් කර තිබේ.

එහි දැක්වෙන එක් අනාගත යටිතල පහසුකම් ව්‍යාපෘතියක් වන්නේ ගාසා තීරයට ඔබ්බෙන් ඉදිකරන කෘත්‍රිම දිවයිනක සිට ඉන්දියාව දක්වා දුම්රිය මාර්ගයක් තැනීමය.

කෙසේ නමුත් යුරෝපා සංගමයේ විදේශ ප්‍රතිපත්ති ප්‍රධානී ජෝසප් බොරෙල් ප්‍රකාශ කළේ ඊශ්‍රායල විදේශ අමාත්‍යවරයා ඉදිරිපත් කළ සැලසුම් අර්බුදය පිළිබඳ වර්තමාන සාකච්ඡා මාතෘකාවට කිසිසේත්ම අදාළ නොවන බවය.

යුරෝපා සංගම් අමාත්‍යවරුන් සෞදි අරාබියේ, ඊජිප්තුවේ සහ ජෝර්දානයේ මෙන්ම පලස්තීන විදේශ අමාත්‍යවරයා ද හමුවී ගාසා තීරයේ වර්තමාන තත්ත්වය මෙන්ම පුළුල් ලෙස මැදපෙරදිග  වාතාවරණය සම්බන්ධයෙන් සාකච්ඡා කර තිබේ.

යුරෝපා සංගම් විදේශ ප්‍රතිපත්ති ප්‍රධානී ජොසප් බොරෙල් ප්‍රකාශ කළේ හමාස් සංවිධානය විනාශ කිරීම සඳහා ඊශ්‍රායල සිදුකරන හමුදා මෙහෙයුම එම ඉලක්කය සපුරාගැනීමට අපොහොසත් වී ඇති බවය.

මේ නිසා සාම සාකච්ඡා වෙත යොමුවීම අවශ්‍යතාවක් බව ඔහු පෙන්වා දුනි.

මාස තුනකට වැඩි කාලයක් ගාසා තීරයේ සිදුකරන විනාශකාරී යුද්ධය පිළිබඳව ප්‍රශ්න කළ ජෝසප් බොරෙල් විමසා සිටියේ ඒ හැර ඊශ්‍රායලයේ වෙනත් සැලසුම් පවතින්නේද යන්නය.

සියලුම පලස්තීනුවන් ගාසා තීරයෙන් පිටමං කිරීම හෝ සියල්ලන් මරා දැමීම එවැනි සැලසුමක්දැයි ජෝසප් බොරෙල් ප්‍රශ්න කරයි.

ඊශ්‍රායලයේ කැමැත්ත ඇතිව හෝ නොමැතිව ඔවුන් සමග සහජීවනයෙන් පැවතිය හැකි පලස්තීන රාජ්‍යයක් බිහිකිරීම සඳහා ජාත්‍යන්තරය කටයුතු කළ යුතු බව යුරෝපා සංගම් විදේශ ප්‍රතිපත්ති ප්‍රධානියා කියා සිටී.