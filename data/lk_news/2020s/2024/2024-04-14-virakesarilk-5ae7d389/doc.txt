பில் சோல்ட், மிச்செல் ஸ்டாக் பிரகாசிக்க, லக்னோவை பந்தாடியது கொல்கத்தா

லக்னோ சுப்பர் ஜயன்ட்ஸ் அணியை தனது சொந்த மைதானமான கொல்கத்தா ஈடன் கார்ட்ன் விளையாட்டரங்கில் ஞாயிற்றுக்கிழமை (14) சந்தித்த கொல்கத்தா நைட் ரைடர்ஸ் 8 விக்கெட்களால் அமோக வெற்றியீட்டியது.

இந்தியாவில் நடைபெற்றுவரும் 17ஆவது இண்டியன் பிறீமியர் லீக் அத்தியாயத்தின் 28ஆவது போட்டியில் வெற்றியீட்டிய கொல்கத்தா நைட் ரைடர்ஸ் தனது 4ஆவது வெற்றியைப் பதிவுசெய்து அணிகள் நிலையில் தொடர்ந்தும் 2ஆவது இடத்தில் இருந்து வருகிறது.

மிச்செல் ஸ்டாக்கின் துல்லியமான பந்துவீச்சு, பில் சோல்ட்டின் அதிரடி துடுப்பாட்டம் ஆகியவற்றின் உதவியுடன் லக்னோ சுப்பர் ஜயன்ட்ஸை பந்தாடிய கொல்கத்தா நைட் ரைடர்ஸ் இலகுவாக வெற்றிபெற்றது.

லக்னோ சுப்பர் ஜயன்ட்ஸினால் நிர்ணயிக்கப்பட்ட 162 ஓட்டங்களை நோக்கி பதிலுக்கு துடுப்பெடுத்தாடிய கொல்கத்தா நைட் ரைடர்ஸ் 15.4 ஓவர்களில் 2 விக்கெட்களை இழந்து 162 ஓட்டங்களைப் பெற்று அமோக வெற்றிபெற்றது.

அதிரடி வீரர் சுனில் நரேன் (6), அங்ரிஷ் ரகுவன்ஷி (7) ஆகிய இருவரும் குறைந்த ஓட்டங்களுடன் ஆட்டம் இழந்தனர். (42 - 2 விக்.)

ஆனால், பில் சோல்ட், அணித் தலைவர் ஷ்ரேயஸ் ஐயர் ஆகிய இருவரும் மிகத் திறமையாகத் துடுப்பெடுத்தாடி பிரிக்கப்படாத 3ஆவது விக்கெட்டில் 75 பந்துகளில் 120 ஓட்டங்களைப் பகிர்ந்து வெற்றியை இலகுவாக்கினர்.

அதிரடியாகத் துடுப்பெடுத்தாடிய பில் சோல்ட் 47 பந்துகளில் 14 பவுண்டறிகள், 3 சிக்ஸ்கள் உட்பட 89 ஓட்டங்களுடன் ஆட்டம் இழக்காமல் இருந்தார்.

மறுபக்கத்தில் மிகவும் நிதானத்துடன் துடுப்பெடுத்தாடிய ஷ்ரேயஸ் ஐயர் ஆட்டம் இழக்காமல் 38 ஓட்டங்களைப் பெற்றார்.

முன்னதாக இப் போட்டியில் முதலில் துடுப்பெடுத்தாட அழைக்கப்பட்ட லக்னோ சுப்பர் ஜயன்ட்ஸ் 20 ஓவர்களில் 7 விக்கெட்களை இழந்து 161 ஓட்டங்களைப் பெற்றது.

வழமைபோல் லக்னோ சுப்பர் ஜயன்ட்ஸ் அதிரடியுடன் துடுப்பாட்டத்தை ஆரம்பித்த போதிலும் சீரான இடைவெளியில் விக்கெட்கள் வீழந்த்ததால் அவ்வணியினால் ஸ்திர நிலையை அடைய முடியாமல் போனது.

\நிக்கலஸ் பூரண், க்ருணல் பாண்டியா ஆகிய இருவரும் 6ஆவது விக்கெட்டில் பகிர்ந்த 44 ஓட்டங்களே லக்னோ சுப்பர் ஜயன்ட்ஸ் இன்னிங்ஸில் அதிசிறந்த இணைப்பாட்டமாக அமைந்தது.

துடுப்பாட்டத்தில் நிக்கலஸ் பூரண் 4 சிக்ஸ்கள், 2 பவுண்டறிகளுடன் 45 ஓட்டங்களையும் அணித் தலைவர் கே.எல். ராகுல் 39 ஓட்டங்களையும் அயுஷ் படோனி 29 ஓட்டங்களையும் பெற்றனர்.

குவின்டன் டி கொக், மார்க்கஸ் ஸ்டொய்னிஸ் ஆகிய இருவரும் தலா 10 ஓட்டங்களையும் க்ருணல் பாண்டியா ஆட்டம் இழக்காமல் 7 ஓட்டங்களையும் பெற்றனர்.