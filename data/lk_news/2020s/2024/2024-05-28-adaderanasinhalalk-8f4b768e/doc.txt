බැංකුවේ දින 3ක් රැඳී කොල්ලකෑ සැකකරු කොටුකළ සුපිරි මෙහෙයුම

ජාඇළ ප්‍රදේශයේ සමූපකාර ග්‍රාමීය බැංකුවකට ඇතුළුවී දින තුනක් එහි රැඳී සිටිමින් සේප්පු කපා මුදල් හා රන්භාණ්ඩ සොරාගත් පුද්ගලයෙක් පැය 48 ක් යාමටත් මත්තෙන් අත්අඩංගුවට ගැනීමට පෑලියගොඩ අපරාධ කොට්ඨාශය සමත්වී තිබේ.

වෙසක් පෝය නිමිත්තෙන් දින හතරක බැංකු නිවාඩුවක් පවතිද්දී බැංකුවේ බිත්තිය කඩා සැකකරු ඊට ඇතුල්වී තිබුණි.

ජා ඇල, කණුවන පිහිටි සමූපකාර ග්‍රාමීය බැංකුවේ පැති බිත්තියක් අඩි එකහමාරක පමණ විෂ්කම්භයකින් හාරා සැකකරු ඊට ඇතුළුවී තිබුණේ වෙසක් පොහොය නිමිත්තෙන් දින කිහිපයක් එය වසා තිබියදීය.

එහිදී රුපියල් කෝටි 4කට ආසන්න වටිනාකමකින් යුත් කිලෝ 2ක් බරැති රන් භාණ්ඩ තොගයක් සහ රුපියල් ලක්ෂ දහයකට අධික මුදලක් සොරාගෙන තිබූ අතර බැංකුවේ CCTV කැමරා පද්ධතියද සම්පූර්ණයෙන්ම ගලවාගෙන ගොස් තිබුණි.

ඒ සම්බන්ධයෙන් පෑලියගොඩ අපරාධ කොට්ඨාසය විමර්ශනයක් ආරම්භ කළ අතර විමර්ශකයන්ගේ ප්‍රමුඛ අවධානය යොමුව තිබුණේ බැංකුවේ බිම වැටී තිබී සොයාගත් ග්‍රයින්ඩර් තල කිහිපයක් වෙතටය.

සේප්පු කැපීමට යොදාගත් බවට සැකකෙරුණු එම ග්‍රයින්ඩර් තල චීනයෙන් ආනයනය කරන දෙල්ගොඩ ප්‍රදේශයේ පිහිටි ආයතනයක් වෙත ගිය පොලිසිය එහි කාර්යය මණ්ඩලයේ සහාය ලබාගෙන තිබුණි.

ඔවුන්ගෙන් සනාථ කරගත් තොරතුරු වලට අනුව රාගම ප්‍රදේශයේ වෙළෙඳ ආයතනයක සීසීටීවී කැමරා පරික්ෂා කිරීමේදී පුද්ගලයෙක් මෝටර් රථයකින් අවස්ථා තුනකදී පැමිණ ග්‍රයින්ඩර් සඳහා යොදාගන්නා තල, අත්වැසුම්, අඬුමිටි ආදිය මිලදීගන්නා අයුරු නිරීක්ෂණය කර තිබේ.

ඒ පිළිබඳ සැකසිතූ පොලිසිය අදාළ මෝටර් රථයේ ලියාපදිංචි අංකය ඔස්සේ සිදුකළ විමර්ශන වලදී අනාවරණ වී තිබුණේ  සැකකරු කොළඹ ආශ්‍රිත රාත්‍රී සමාජ ශාලාවල නිරතුරුවම ගැවසෙන්නෙකු බවටය.

ඒ අනුව කොල්ලුපිටියේ පිහිටි ප්‍රසිද්ධ සමාජ ශාලාවක සිට පිටතට පැමිණෙමින් සිටි සැකකරු අත්අඩංගුවට ගැනීමට පොලිසිය සමත් වුණි.

ඔහුගෙන් සිදුකළ ප්‍රශ්න කිරීම්වලදී අනාවරණ වූ තොරතුරු වලට අනුව ජාඇළ ග්‍රාමීය බැංකුවෙන් කොල්ල කෑ රන් ආභරණ වලින් කොටසක් ඔහු තාවකාලිකව නවාතැන් ගෙන සිටින රාගම හොරපේ කාමරයක සඟවා තිබියදී සොයාගැනුණි.

ග්‍රාමීය බැංකුවේ සේප්පුව කැඩීමට යොදාගත් ග්‍රයින්ඩර් ඇතුළු ආම්පන්න තොගය සහ ඔහු එදින හැඳ සිටි ඇඳුම්ද එම කාමරයේම තිබී හමුවුණි.

සොරාගත් රන් ආභරණ වලින් කොටසක් පිටකොටුව හෙට්ටි වීදිය ප්‍රදේශයේ රන් ආභරණ වෙළඳසැල් කිහිපයකට අලෙවි කර ලබාගත් රුපියල් ලක්ෂ 24 මුදලක් කැසිනෝ ක්‍රීඩාව සඳහා වැයකළ බව සැකකරු පොලීසියට පාපෝච්ඡාරණය කර ඇත.

ඔහු වැඩිදුරටත් පොලිසියට පවසා ඇත්තේ ඉකුත් 2023 වසරේ වෙන්නප්පුව මනම්පිටිය සමූපකාර ග්‍රාමීය බැංකුවේ ජනේලවල ග්‍රීල් කපා ඊට ඇතුළුවී මේ ආකාරයෙන්ම සොරකමක් සිදුකළ බවය.

එහිදී සොරාගත් කිලෝ 3 හමාරක බරකින් යුත් රන් භාණ්ඩ අලෙවිකර එම මුදල්වලින් තමා දැනට භාවිත කරන මෝටර් රථය මිලදී ගත් බවද ඔහු ප්‍රකාශ කර තිබේ.

මීට අමතරව 2022 වසරේ සිට මේ දක්වා ජා ඇළ , වැලිසර , රාගම , මහබාගේ , කඩවත ආදී ප්‍රදේශවල තැපැල් කාර්යාල , සතොස සහ ආහාර අලෙවිසැල්වල සේප්පු කපා මුදල් සොරාගැනීම් සිිදුකර ඇත්තේද මෙම සැකකරු බවට අනාවරණවී තිබේ.

කිසිදු අවස්ථාවක පොලිස් අත්අඩංගුවට පත්නොවී නිදැල්ලේ සැරිසරමින් කැසිනෝ ක්‍රීඩාවටත්, මුදලට ඔට්ටු ඇල්ලීමටත් දැඩිව ඇබ්බැහිවී ඇති ඔහු හෙරොයින් ජාවාරමේද නිරතවී ඇතැයි පොලීසිය පවසයි.