இயக்குநர் சிவா, மன்னிப்பின் மகத்துவத்தை எனக்குப் புரிய வைத்தவர்' - சூர்யா

சூர்யா நடிப்பில் தயாராகி இருக்கும் 'கங்குவா' எனும் திரைப்படத்தின் இசை வெளியீடு சென்னையில் உள்ள நேரு உள் விளையாட்டு அரங்கத்தில் ஆயிரக்கணக்கான ரசிகர்களின் முன்னிலையில் பிரம்மாண்டமாக நடைபெற்றது.

இயக்குநர் சிவா இயக்கத்தில் உருவாகி இருக்கும் 'கங்குவா' எனும் திரைப்படத்தில் சூர்யா, திஷா படானி, பாபி தியோல், யோகி பாபு, பிரேம், கலைராணி உள்ளிட்ட ஏராளமானவர்கள் நடித்திருக்கிறார்கள்.

வெற்றி பழனிச்சாமி ஒளிப்பதிவு செய்திருக்கும் இந்த திரைப்படத்திற்கு 'ராக்ஸ்டார்' தேவி ஸ்ரீ பிரசாத் இசையமைத்திருக்கிறார்.

ஃபேண்டஸி எமோஷன் திரில்லராக தயாராகி இருக்கும் இந்த திரைப்படத்தை ஸ்டுடியோ கிரீன் நிறுவனம் சார்பில் தயாரிப்பாளர் கே. ஈ. ஞானவேல் ராஜா தயாரித்திருக்கிறார்.

எதிர்வரும் நவம்பர் மாதம் 14 ஆம் திகதியன்று உலகம் முழுவதும் பட மாளிகைகளில் தமிழ், தெலுங்கு, மலையாளம், கன்னடம், இந்தி என பல்வேறு மொழிகளில் வெளியாகும் இந்த திரைப்படத்தின் இசை வெளியீடு சென்னையில் சிறப்பாக நடைபெற்றது.

இந்தத் தருணத்தில் நடிகர் கார்த்தி , இயக்குநர் கே. எஸ். ரவிக்குமார் உள்ளிட்ட பல திரையுலக பிரபலங்கள் சிறப்பு அதிதியாக படக் குழுவினருடன் பங்கு பற்றினர்.

இந்த நிகழ்வில் நடிகர் சூர்யா பேசுகையில், '' கங்குவா படத்திற்காக தொழில்நுட்ப கலைஞர்கள், நடிகர்கள், நடிகைகள் என ஏராளமானவர்கள் கடும் உழைப்பை வழங்கியிருக்கிறார்கள்.

இயக்குநர் சிவா உடன் இணைந்து பணியாற்றியதால் நான் சிறந்த மனிதனாக மாற்றம் பெற்றுள்ளேன். 'அனைத்து தருணத்திலும் நல்லதே நடக்கும்.

அதேபோல் 'மற்றவர்களை மன்னிக்க தெரிய வேண்டும். ஏனென்றால் மன்னிப்பு ஆகச் சிறந்த  விடயம்' என்பதை எனக்கு புரிய வைத்தவர் சிவா தான்.

என் மீது வெறுப்பு பிரச்சாரத்தை விதைத்தாலும் அன்பை மட்டுமே பகிர்ந்து கொள்வோம் . தரம் தாழ்ந்த விமர்சனங்களுக்கு பதில் அளித்து உங்கள் நேரத்தை வீணடிக்க வேண்டாம்.

என்னுடைய திரை வாழ்க்கையில் ஏராளமான ஏற்றத்தையும் , இறக்கத்தையும் எதிர்கொண்டிருக்கிறேன். அதில் எனக்கு மகிழ்ச்சி தான். புதிய முயற்சிகளை மேற்கொண்டு நான் பொறுப்புடன் செயல்பட்டு வருகிறேன்.

கல்லூரியில் படித்த போது நிறைய விடயங்களை பற்றி யோசித்திருக்கிறேன்.‌ இந்தக் கல்லூரியில் படித்தவர் தான் எம்மை வைத்து இரண்டு படங்களை தயாரித்த தயாரிப்பாளர் உதயநிதி ஸ்டாலின். அவர் இன்று துணை முதல்வராக உயர்ந்திருக்கிறார்.

கல்லூரியில் என்னுடன் படித்த மற்றொரு நண்பர் புதிய பாதையை அமைத்து புதிய பயணத்தை தொடங்கி இருக்கிறார். அவரின் வரவும் நல் வரவாகவும், நல்லவராகவும் இருக்கட்டும்'' என்றார்.