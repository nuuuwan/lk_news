වැඩ තහනමට ලක්වූ නීතිඥයාට ඇප

අධිකරණයට අපහාස කළේ යැයි නීතිඥභාවය අත්හිටුවා රක්ෂිත බන්ධනාගාර ගත කර සිටි සුසිල් ප්‍රියන්ත ජයතුංග මහතා ඇප මත මුදාහරින ලෙස ශ්‍රේෂ්ඨාධිකරණය නියම කළේය.

වගඋත්තරකරු විසින් ඉදිරිපත් කළ සානුකම්පිත කරුණු පදනම් කරගෙන මෙම ඇප නියෝගය ප්‍රකාශයට පත්කරන බව විජිත් මලල්ගොඩ, ශිරාන් ගුණරත්න සහ ජනක් ද සිල්වා යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල නියෝග කළේය.

ඒ අනුව රක්ෂිත බන්ධනාගාර ගතකර සිටී වගඋත්තරකරු රුපියල් ලක්ෂ 05ක පුද්ගලික ඇපයක් මත මුදා හැරීමටද නියෝග කළේය.

සෑම මසකම පළමු සඳුදා ශ්‍රේෂ්ඨාධිකරණයේ රෙජිස්ට්‍රාර්වරයා හමුවේ වාර්තා කළයුතු බවත් සෑම මසකම දෙවන සහ හතරවන සඳුදා පොළොන්නරුව මහාධිකරණයේ රෙජිස්ට්‍රාර්වරයා වෙත වාර්තා කළයුතු බවටත් ඇප කොන්දේසියක් පැනවූ විනිසුරු මඩුල්ල එම ඇප කොන්දේසි කඩ කළහොත් ඇප අවලංගු කොට යළි රක්ෂිත බන්ධනාගාර ගත කරන බවත් අවවාද කළේය.

මෙම නඩුව කැඳවූ අවස්ථාවේදී රක්ෂිත බන්ධනාගාරගත කර සිටි නීතිඥභාවය අත්හිටුවා තිබෙන වගඋත්තරකාර නීතිඥවරයා අධිකරණයට ඉදිරිපත් කර තිබුණි.

එම අවස්ථාවේදී අධිකරණය හමුවේ කරුණු දැක්වූ වගඋත්තරකරු තමා සමේ රෝගයකින් පෙළෙන බවත් බන්ධනාගාර රෝහලේ ප්‍රමාණවත් ඖෂධ නොමැති වීම හේතුවෙන් එම රෝගී තත්ත්වයෙන් උත්සන්න වී ඇති බවත් පැවසීය.

බන්ධනාගාරයේ ආහාර සමග බල මාලු නිතර ලබාදෙන හෙයින් ඒ හරහා සිය රෝගී තත්ත්වය උස්සන්න වී ඇති බවත් තම ඖෂධ සියල්ල බන්ධනාගාරගත කළ දිනයේ තම වාහනයේ දමා පැමිණි බවත් ඔහු සඳහන් කර සිටියේය.

තමා තනිව ජීවත්වන පුද්ගලයෙකු බවත් නීතිඥභාවය අත්හිටුවා තිබීම නිසා සිය ජීවනෝපාය ද අහිමි වී ඇති බවත් වගඋත්තරකරු අධිකරණය හමුවේ සඳහන් කළේය.

තමා මානසික රෝග සඳහා ප්‍රතිකාර ලබාගෙන නොමැති බවත් බන්ධනාගාරය තුළ ඉතාම කටුක පරිසරයක් පවතින අතර එහි තමන්ට ජීවත්වීමට අපහසු බවත්  ඔහු පෙන්වා දුන්නේය.

එම අවස්ථාවේදී විනිසුරුවරු නියෝග කළේ නීතිඥභාවය අත්හිටුවීම සම්බන්ධයෙන් කරුණු දැක්වීමට අවශ්‍ය නම් එය දිවුරුම් ප්‍රකාශයක් මාර්ගයෙන් ඉදිරිපත් කිරීමට පියවර ගන්නා ලෙස ය.

අද දින නඩු විභාගය සඳහා සහභාගී වන විනිසුරු මඩුල්ලේ සාමාජිකයින්ට එරෙහිවත් ඔබ විසින් පැමිණිලි ඉදිරිපත් කර තිබේදැයි විනිසුරු මඩුල්ලේ සභාපති විනිසුරු විජිත් මලල්ගොඩ මහතා වගඋත්තරකරුගෙන් විමසීය.

ඊට පිළිතුරු දෙමින් වගඋත්තරකරු සඳහන් කළේ එවැනි පැමිණිලි ඉදිරිපත් කර නොමැති බවයි.

නීතිඥවරයෙකුට එරෙහිව පැමිණිලි ඉදිරිපත් කිරීමට අවශ්‍ය නම් එය ශ්‍රී ලංකා නීතිඥ සංගමයට ඉදිරිපත් කළ හැකි බවත් විනිසුරුවරයෙකු සම්බන්ධයෙන් පැමිණිලි කරන්නේ නම් එය අගවිනිසුරු වරයා වෙත ඉදිරිපත් කළ යුතු යැයි වගඋත්තරකරුට පෙන්වා දුන් විනිසුරු මඩුල්ල විනිසුරුවරුන්ට එරෙහිව පොලීසියට පැමිණිලි ඉදිරිපත් කළේ ඇයි දැයි ප්‍රශ්න කළේය.

එම අවස්ථාවේදී ත්‍රිපුද්ගල විනිසුරු මඩුල්ලේ සභාපති විනිසුරු විජිත් මලල්ගොඩ මහතා සඳහන් කළේ "කිසිදු විනිසුරුවරයකු අද දවසේ මිනිස්සු හතර පස් දෙනෙක්  එල්ලනවා" කියලා හිතාගෙන නිවසෙන් පිටතට පැමිණෙන්නේ නැති බවයි.

සෑම විනිසුරුවරයෙකුම සාධාරණ නඩු විභාගයක් ලබාදීමට කටයුතු කරන බවත් ඔහු පෙන්වා දුන්නේය.

මෙහිදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් නිර්මලන් විග්නේෂ්වරන් මහතා සඳහන් කළේ අධිකරණයට අපහාස කිරීම සම්බන්ධයෙන් මෙම වගඋත්තරකරුට අදාළ චෝදනා පත්‍ර සකස් කරමින් පවතින බවයි.

එමෙන්ම  වගඋත්තරකරුගේ මානසික සෞඛ්‍ය තත්ත්වය පිළිබඳ විශේෂඥ වෛද්‍යවරයාගේ අතුරු වාර්තාවක් ලැබී තිබෙන බවත් නියෝජ්‍ය සොලිසිටර් ජනරාල්වරයා අධිකරණයට දන්වා සිටියේය.

ඉන් අනතුරුව අදාළ පැමිණිල්ල මැයි මස 06 වනදා කැඳවීමට ද නියම කෙරුණි.