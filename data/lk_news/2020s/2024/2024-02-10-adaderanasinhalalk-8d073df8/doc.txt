දියවැඩියා ඖෂධයක් ගැන සම්මුඛ සාකච්ඡාවක් ලබාදුන්නේ නැහැ - මහාචාර්ය අර්ජුන ද සිල්වා

තමා සමග සිදුකළ සම්මුඛ සාකච්ඡාවක් බවට පවසමින් දියවැඩියා රෝගය සම්බන්ධයෙන් ව්‍යාජ වෙබ් අඩවියක අසත්‍ය පුවතක් පළකර ඇති බව මහාචාර්ය අර්ජුන ද සිල්වා මහතා පවසයි.

රාගම වෛද්‍ය පීඨයේ ජ්‍යේෂ්ඨ මහාචාර්ය අර්ජුන ද සිල්වා මහතා ජනතාවට දැනුම්දෙන්නේ එම අසත්‍ය ලිපියේ දැක්වෙන පරිදි කටයුතු කිරීමෙන් දියවැඩියා රෝගීන්ගේ ජීවිත අවදානමකට ලක්විය හැකි බවය.

Dionica නම් ඖෂධයක් සම්බන්ධයෙන් අදාළ අසත්‍ය ලිපිය පළකර ඇති අතර මහාචාර්ය අර්ජුන ද සිල්වා තවදුරටත් සඳහන් කරන්නේ  තමා කිසිවිටෙකත් අදාළ ඖෂධය සම්බන්ධයෙන් සම්මුඛ සාකච්ඡාවක් ලබානොදුන් බවය.

ඒ හේතුවෙන් දියවැඩියා රෝගීන් දැනට භාවිත කරන ඖෂධ නවතා හෝ එසේ නොමැතිව හෝ මෙම ඖෂධය භාවිත කරන ලෙස තමා කිසිවිටෙක පවසා නැති බවද මහාචාර්ය අර්ජුන ද සිල්වා මහතා අවධාරණය කරයි.

තවද මෙම අසත්‍ය පුවත ට තමාව සම්බන්ධ කරගැනීම සම්බන්ධයෙන් තමා දැනටමත් පරිගණක අපරාධ විමර්ශන කොට්ඨාසයට පැමිණිළි කර ඇති බවත් ඔහු පැවසීය.