රුසියානු ඛේදවාචකයේ අලුත්ම කතාව මෙන්න

රුසියානු හමුදා සේවය සඳහා අනීතිකව ගොස් සිටින ශ්‍රී ලාංකිකයින් පිළිබඳව අද දෙරණ දිගින් දිගටම සිදුකළ අනාවරණත් සමග මේ වනවිට දිවයිනේ විවිධ ප්‍රදේශවලින් තවදුරටත් තොරතුරු වාර්තා වෙයි.

එලෙස රුසියානු යුද්ධයට යොමුකරන ලද පුද්ගලයෙකුගේ ඡායාරූපයක් ද සිද්ධියට මුහුණදුන් ලාංකිකයින් අප වෙත යොමුකර තිබේ.

රුසියාව බලා පිටත්ව ගිය ශ්‍රී ලාංකිකයින් සංඛ්‍යාව මෙතෙක් නිශ්චිත වශයෙන් ගණනය කරගැනීමට නොහැකිවූවද අද දෙරණ සිදුකරණ අනාවරණත් සමඟ තවත් බොහෝ පිරිසක් මෙම මිනිස් ජාවාරමට හසුවී ඇති බව පැහැදිළි කරුණකි.

බණ්ඩාරවෙල වටගමුව ප්‍රෙද්ශයේ පදිංචි ශ්‍රී ලංකා යුද හමුදාවේ කමාන්ඩෝ රෙජිමේන්තුවේ සේවය කළ ප්‍රේමසිරි අබේකෝන්ද එලෙස රුසියාවට ගිය තවත්  පුද්ගලයෙකි.

නමුත් පසුගිය මාර්තු මාසයේ සිට ප්‍රේමසිරි පිළිබඳව කිසිදු තොරතුරක් ලැබී නොමැත.

විවිධ වරප්‍රසාද ලබාදෙන බව පවසමින් රුසියාව වෙත ගෙන්වා ගත් එම පිරිසට පළමු දින කිහිපයේදී සුපිරි හෝටල් වෙතින් ආහාරපානද ලබාදුන් බවට මෙම සාක්ෂි දරන ඡායාරූප කිහිපයක් ද අපවෙත ලැබී ඇත.

ඒ අතර ලාංකිකයින්ගේ භාරකරු ලෙස රුසියාවේදී කටයුතු කරන පුද්ගලයෙකු ද සිටී.

රුසියාවට ගොස් සිටින බොහෝ අයගේ ඥාතීන් පවසන්නේ, දින කිහිපයක් මෙලෙස සැප පහසුකම් ලබාදී පසුව ඔවුන් රුසියානු ඉදිරි ආරක්ෂක වළල්ලේ යුද්ධය සඳහා යොමුකරන බවය.

රුසියාව බලා පිටත්ව ගිය ශ්‍රි ලාංකිකයින්ගේ ඥාතීන් පිරිසක් අද මෙරට රුසියානු තානාපති කාර්යාලය වෙත පැමිණ එහි නියෝජිතයෙකු වෙත සංදේශයක් භාරදුන්නේය.

ඒ තම ඥාතීන් කඩිනමින් නැවත මෙරටට ගෙන්වාදීමට මැදිහත්වන ලෙසට ඉල්ලමිනි.

පසුව ඔවුන් එක්සත් ජාතින්ගේ සංවිධානයේ ශ්‍රී ලංකා කාර්යාලය වෙත ද ගොස් සංදේශයක් භාරදුන්නේය.

අනතුරුව පිරිස ජාත්‍යන්තර රතුකුරුස සංවිධාන කාර්යාලය වෙත ද පැමිණ සිය ඥාතින් මෙරටට ගෙන්වාදීමට මැදිහත්වන ලෙස ඉල්ලමින් සංදේශයක් භාරදුන්නේය.