සැකසහිත ලෙස ගිනිතබා විනාශ කළ යතුරුපැදියක් හමුවෙයි

සැකකටයුතු ලෙස ගිනිතබා විනාශ කර තිබූ යතුරුපැදියක් පොලීසිය විසින් සොයාගෙන තිබේ.

ඒ, ඌරගස්මංහන්දිය පොලිස් වසමේ හොරවල, කරිජ්ජවේල්ල, කටවල්පහ වේල්ල අසල දීය.

එම යතුරුපැදියේ අංක තහඩු ඉවත්කර චැසි අංක මකාදාමා ඇති බවත් විමර්ශන නිලධාරින් පැවසීය.

ඌරගස්මංහන්දිය පොලීසිය සැක කරන්නේ අපරාධයක් සිදුකිරීම සඳහා භාවිත කළ යතුරුපැදියක් මෙලෙස ගිනිතබා විනාශ කරන්නට ඇති බවය.

පොලීසිය තවදුරටත් පැවසුවේ මෙම යතුරුපැදිය පසුගිය 26 වනදා කුරුඳුගහහැතැක්ම ප්‍රදේශයේ සිදුවූ මනුෂ්‍ය ඝාතනයට යොදාගත් යතුරුපැදිය බවට ද සැක කරන බවය.

කරන්දෙනිය පරිපාලන මහජන සෞඛ්‍ය පරීක්ෂක රොෂාන් කුමාර විතානච්චි මහතාගේ නිවසට එදින උදෑසන ස්කූටර් වර්ගයේ යතුරුපැදියකින් පැමිණි දෙදෙනෙකු ඒ මහතාට වෙඩිතබා ඝාතනයක් සිදුකර තිබුණි.

ඊයේ (28) දිනයේ ඌරගස්මංහන්දිය හොරවල ප්‍රදෙශයේ සෝදිසි කිරිම් සිදුකිරීම නිසා යතුරුපැදිය ගිනි තබන්නට ඇති බවට පොලීසියට සැක මතුවී ඇත.

යතුරුපැදියක් ගිනිගෙන ඇති බවට මෙතෙක් කිසිවෙකුත් පොලීසියට පැමිණිල්ලක් ඉදිරිපත් කර නොමැති බවද ඌරගස්මංහන්දිය පොලීසිය පවසයි.