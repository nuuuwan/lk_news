ஜனாதிபதிக்கு தற்போது ஆதரவு வழங்குபவர்கள் அவரை அதலபாதாளத்துக்கு தள்ளுவார்கள் -துஷார இந்துனில்

1994 ஆம் ஆண்டு முதல் ஆட்சியில் இருந்த அரசாங்கங்களில் அமைச்சு பதவி வகித்தவர்கள்  தற்போது ஜனாதிபதி ரணில் விக்கிரமசிங்க பக்கம் சென்றுள்ளார்கள்.இவர்களுடன் ஜனாதிபதி எந்த இலக்கை நோக்கி பயணிக்க போகிறார் என்பதை அறியவில்லை.ஜனாதிபதியை அதளபாதாளத்துக்கு தள்ளி விட்டு தமக்கு சாதகமாக உள்ள பக்கம் தாவுவார்கள் என ஐக்கிய மக்கள் சக்தியின் பாராளுமன்ற உறுப்பினர் துஷார இந்துனில் தெரிவித்தார்.

பாராளுமன்றத்தில் புதன்கிழமை (07) இடம்பெற்ற 'அரையாண்டின் அரசிறை நிலைப்பாட்டு அறிக்கை' தொடர்பான சபை ஒத்திவைப்பு விவாதத்தில் உரையாற்றுகையில் மேற்கண்டவாறு குறிப்பிட்டார்.

ஜனாதிபதி ரணில் விக்கிரமசிங்கவிடமிருந்து மதுபானசாலை அனுமதி பத்திரங்கள் பெற்றுக்கொண்ட  எதிரணியின் பெயர் விபரத்தை ஐந்து நிமிடங்களுக்குள் வெளியிடுவதாக மஹிந்தானந்த அளுத்கமகே குறிப்பிட்டார்.ஒரு மணித்தியாலம் கடந்தும் அவர் பெயர் பட்டியலை வெளியிடவில்லை.சபையிலும் அவரை காணவில்லை.பாராளுமன்ற சிறப்புரிமையில் இருந்துக் கொண்டு பொய்யுரைத்து சேறு பூசுவதை தவிர்த்துக் கொள்ள வேண்டும்.

1978 ஆம் ஆண்டு ஜே.ஆர்.ஜயவர்தன திறந்த பொருளாதார கொள்கையை அறிமுகப்படுத்தினார்.பொருளாதார  முன்னேற்றத்துக்கான திட்டங்கள் செயற்படுத்தப்பட்ட போது பிரபாகரன் வடக்கில் தீ வைத்தால்,மக்கள் விடுதலை முன்னணி தெற்கில் தீ வைத்தது.இதனால் பொருளாதார வளர்ச்சி பின்னடைந்தது.

1985 ஆம் ஆண்டு ஏற்றுமதி பொருளாதாரம் 32 சதவீதமாகவும்,  ஆசியாவின் மனித வள சுட்டெண்ணில் இலங்கை முன்னிலையில் இருந்தது.தென்கொரியா,தாய்லாந்து,மலேசியா ஆகிய நாடுகளுக்கு இணைவாகவே இலங்கையின் பொருளாதார நிலைவரங்கள்  காணப்பட்டன. இதன் பின்னர் கோத்திரவாத கொள்கையுடைய தரப்பினர் ஆட்சியமைத்ததால் பொருளாதார முன்னேற்றம் ஸ்தம்பிதமடைந்தன.முன்னாள் ஜனாதிபதி மஹிந்த ராஜபக்ஷவின் ஊழல் மிக்க அரச நிர்வாகத்தால் நாட்டின்  பொருளாதாரம் வீழ்ச்சி நிலைக்கு சென்றது.கோட்டபய ராஜபக்ஷ பொருளாதார வீழ்ச்சியை வங்குரோத்து நிலைக்கு தள்ளினார்.

1994 ஆம் ஆண்டு முதல் ஆட்சியில் இருந்த அரசாங்கங்களில் அமைச்சு பதவி வகித்தவர்கள்  தற்போது ஜனாதிபதி ரணில் விக்கிரமசிங்க பக்கம் சென்றுள்ளார்கள்.இவர்களுடன் ஜனாதிபதி எந்த இலக்கை நோக்கி பயணிக்கி போகிறார் என்பதை அறியவில்லை.ஜனாதிபதியை அதளபாதாளத்துக்கு தள்ளி விட்டு தமக்கு சாதகமாக உள்ள பக்கம் தாவுவார்கள் என்றார்.