’என்னுடன் சிறந்த குழு’

ஒரு கட்சியில் அன்றி அனைத்து கட்சிகளிலும் உள்ள திறமையான அணியை ஒன்றிணைத்து கடந்த இரண்டு வருடங்களில் நாட்டின் பொருளாதாரத்தை ஸ்திரமான நிலைக்கு கொண்டு வர தன்னால் முடிந்ததாகவும், தன்னுடன் இருக்கும் பொருளாதாரக் குழுவை மிஞ்ச வேறு எந்த கட்சியிலும் குழுவொன்று இல்லை  எனவும் ஜனாதிபதி ரணில் விக்ரமசிங்க தெரிவித்தார்.

அந்தக் கட்சிகளில் இருக்கும் சிலர் தான் அரசியலுக்கு கொண்டு வந்தவர்கள் என்பதால் அது தொடர்பில் தனக்கு நன்றாகத் தெரியும் எனத் தெரிவித்த ஜனாதிபதி,  ஜனாதிபதி யார் என்பது தொடர்பில் அன்றி, மக்களை வாழ வைப்பது தொடர்பிலே போட்டியிருப்பதாகவும், கேஸ் சிலிண்டரை தேடிச் சென்ற யுகத்துக்கு முடிவு கட்டுவதற்கே இம்முறை வாக்களிக்க வேண்டும் எனவும் சுட்டிக்காட்டினார்.

கொழும்பு தாஜ் சமுத்திரா ஹோட்டலில் ஞாயிற்றுக்கிழமை  (25) மாலை நடைபெற்ற சட்ட வல்லுனர்களுடனான சந்திப்பில் கலந்துகொண்டு உரையாற்றும்போதே ஜனாதிபதி ரணில் விக்ரமசிங்க இதனைக் குறிப்பிட்டார்.

“பொருளாதார ஸ்திரத்தன்மைக்கான சட்டத்தரணிகள்” எனும் தொனிப்பொருளின் கீழ் ஏற்பாடு செய்யப்பட்டிருந்த கூட்டத்தில் சிரேஷ்ட ஜனாதிபதி சட்டத்தரணிகள், ஜனாதிபதி சட்டத்தரணிகள் மற்றும் சிரேஷ்ட சட்டத்தரணிகள் உட்பட சட்டத்தரணிகளைப் பிரதிநிதித்துவப்படுத்தி பெருமளவானோர் கலந்துகொண்டனர்.

திருடர்களைப் பிடிப்பது தொடர்பில் கூறப்படும் குற்றச்சாட்டுக்கள் குறித்து கருத்துத் தெரிவித்த ஜனாதிபதி, 2015ஆம் ஆண்டு நல்லாட்சி அரசாங்கத்தின் கீழ் திருடர்களைப் பிடிக்கும்  பொறுப்பை ஜே.வி.பி ஏற்றுக்கொண்டது. பொலிஸ் உத்தியோகத்தரோ சட்டத்தரணியோ  அல்லாத  ஆனந்த விஜேபால  நியமிக்கப்பட்டதோடு 400 கோப்புகள் தொடர்பில்  அவர் செயற்பட்டார்.

பிரதமர் என்ற ரீதியில் தான் தேவையான  ஏற்பாடுகளை மாத்திரம் வழங்கியதாக தெரிவித்த ஜனாதிபதி, எலிகளை பிடிக்க பற்கள் உள்ள பூனை இருக்க வேண்டும் எனவும், பூனைக்கு பற்கள் இல்லையென்றால் அதனை ஏசிப் பயனில்லை எனவும் தெரிவித்தார்.

ஆட்சியில் இடைவெளி வைக்கக் கூடாது  என்று ஜனாதிபதி  ஜே.ஆர்.ஜெயவர்த்தன என்னிடம் கூறினார். அதனால்தான்  நான் பிரதமர் பதவியை ஏற்றேன். அக்காலகட்டத்தில் நாட்டில் நிலவிய  நிலைமையை சொல்லத் தேவையில்லை. பங்களாதேஷில் அந்த இடைவெளி ஏற்பட்டது. திருமதி ஷேக் ஹசீனா பதவி விலகியபோது, அரசாங்கத்தை எப்படி முன்னெடுத்துச் செல்வது என்று அவர்களுக்குத் தெரியவில்லை. அந்த  இடைவெளியின் காரணமாக அவர்களுக்கு பெரும் இழப்பை சந்திக்க நேரிடும்.

இந்த நாட்டின் பிரதமர் பதவியை ஏற்க  எவரும் முன்வரவில்லை. ஆனால், நான் தனியொரு ஆசனம் பெற்ற பாராளுமன்ற உறுப்பினர். என்னைப் பிரதமராக பொறுப்பை ஏற்கச் சொன்னார்கள். அந்தப் பொறுப்பை ஏற்காமல் நான் ஓடியிருந்தால் பாரிய விபரீதம் ஏற்படும். அது ஒரு கோழைத்தனமான செயல்.

எதிர்க்கட்சித் தலைவர்தான் மாற்றுப் பிரதமர்.  எதிர்க்கட்சித் தலைவர்  ஆட்சி அமைக்க வேண்டும் என்று அந்த சமயம் நான் கூறினேன். நெருக்கடி ஏற்படும்போது எதிர்க்கட்சியில் இருந்து ஒத்துழைக்கத் தயார் என்று கூறினோம். சஜித் பிரேமதாசவுடன் எனக்கு எந்த பிரச்சினையும் இருக்கவில்லை. ஆனால் கடைசியில் பிரதமர் பதவியை ஒப்படைத்தபோது வேண்டாம் என்று சொல்லிவிட்டு ஓடிவிட்டார். அவரைப் போல நானும் ஓடிப்போனால் அது கோழைத்தனமான செயல். எனது அனுபவத்தின் அடிப்படையில் இந்தப் பிரச்சினையை என்னால் தீர்க்க முடியும் என்ற நம்பிக்கை இருந்ததால் பொறுப்பை ஏற்றுக்கொண்டேன்.