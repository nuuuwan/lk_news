உத்தேச உண்மை, ஒற்றுமை, நல்லிணக்க ஆணைக்குழு சட்டமூலம் தேர்தல்களுக்கு முன் பாராளுமன்றில் சமர்ப்பிக்கப்படும் சாத்தியம்

உத்தேச உண்மை, ஒற்றுமை மற்றும் நல்லிணக்க ஆணைக்குழு சட்டமூலத்தை எதிர்வரும் ஓகஸ்ட் - செப்டெம்பர் மாதமளவில், தேர்தல்களுக்கு முன்பதாக பாராளுமன்றத்தில் சமர்ப்பிப்பதற்கு உண்மை மற்றும் நல்லிணக்கப் பொறிமுறையின் இடைக்கால செயலகம் உத்தேசித்திருப்பதாக நம்பத்தகுந்த வட்டாரங்கள் மூலம் அறியமுடிகிறது.

நாட்டில் உண்மை, ஒற்றுமை மற்றும் நல்லிணக்க ஆணைக்குழுவை ஸ்தாபிக்கும் பணிகள் அரசாங்கத்தினால் தீவிரமாக முன்னெடுக்கப்பட்டுவரும் நிலையில், அதற்குரிய பூர்வாங்க நடவடிக்கைகளை ஒருங்கிணைக்கும் விதமாக கலாநிதி அசங்க குணவன்ச தலைமையில் இயங்கிவரும் உண்மை மற்றும் நல்லிணக்கப் பொறிமுறையின் இடைக்கால செயலக அதிகாரிகள் கடந்த காலங்களில் வட, கிழக்கு உள்ளடங்கலாக நாட்டின் பல்வேறு பாகங்களுக்கும் விஜயம் மேற்கொண்டு பலதரப்பட்ட சந்திப்புக்களை நடத்தியிருந்தனர்.

அதுமாத்திரமன்றி தெற்கில், குறிப்பாக கொழும்பைத் தளமாகக் கொண்டு இயங்கி வரும் சிவில் சமூக அமைப்புக்களின் பிரதிநிதிகள் மற்றும் புத்திஜீவிகளை சந்தித்து உத்தேச உண்மை, ஒற்றுமை மற்றும் நல்லிணக்க ஆணைக்குழு சட்டமூலம் தொடர்பில் கலந்துரையாடல்களை முன்னெடுத்திருந்தனர்.

இவ்வாறானதொரு பின்னணியில் இடைக்கால செயலகத்தின் பணிப்பாளர் கலாநிதி அசங்க குணவன்ச, அதன் கொள்கைப்பிரிவுத் தலைவர் யுவி தங்கராஜா ஆகியோர் தலைமையிலான குழுவினர் கடந்த ஜுன் மாதம் கிளிநொச்சி, முல்லைத்தீவு, மன்னார், வவுனியா, அநுராதபுரம், புத்தளம், மொனராகலை ஆகிய மாவட்டங்களுக்கும், இம்மாதம் 2 - 5 ஆம் திகதிகளில் பொலனறுவை மாவட்டத்துக்கும் களவிஜயங்களை மேற்கொண்டிருந்தனர்.

இவ்விஜயத்தின்போது மாவட்ட செயலகம், பிரதேச செயலகம், காணாமல்போனோர் பற்றிய அலுவலகத்தின் பிராந்தியக்கிளை, அரச சார்பற்ற அமைப்புக்கள், மக்கள் பேரவை போன்ற கட்டமைப்புக்களின் அதிகாரிகள், பிரதிநிதிகளுடனும், வலிந்து காணாமலாக்கப்பட்டோரின் உறவினர்கள், போர் விதவைகள், முன்னாள் போராளிகள் உள்ளடங்கலாகப் போரினால் நேரடியாகப் பாதிக்கப்பட்டோருடனும் தனித்தனியாக சந்திப்புக்கள் நடைபெற்றன.

இச்சந்திப்புக்களின்போது போரினால் பாதிக்கப்பட்டோர் முகங்கொடுத்துவரும் பிரச்சினைகள், அவர்கள் எதிர்பார்க்கும் தீர்வு, உண்மை மற்றும் நல்லிணக்க ஆணைக்குழு தொடர்பில் அவர்களது நிலைப்பாடு உள்ளிட்ட பல்வேறு விடயங்கள் தொடர்பில் கலந்துரையாடப்பட்டது. அதுமாத்திரமன்றி இந்த உத்தேச ஆணைக்குழு தொடர்பில் பாதிக்கப்பட்ட தரப்பினர் மத்தியில் நம்பிக்கையைக் கட்டியெழுப்புவதற்கு அவசியமான நடவடிக்கைகளும் முன்னெடுக்கப்பட்டுவருவதாக இடைக்கால செயலகம் தெரிவித்துள்ளது.

மேலும், சம்பந்தப்பட்ட பல்வேறு தரப்பினரதும் ஆலோசனைகளைப்பெற்று இடைக்கால செயலகத்தினால் தயாரிக்கப்பட்டுவரும் உண்மை, ஒற்றுமை மற்றும் நல்லிணக்க ஆணைக்குழு தொடர்பான சட்டவரைபை பெரும்பாலும் எதிர்வரும் ஓகஸ்ட் - செப்டெம்பர் மாதமளவில், தேர்தல்களுக்கு முன்பதாக இயலுமானவரை விரைவில் பாராளுமன்றத்தில் சமர்ப்பிப்பதற்கு இடைக்கால செயலகம் உத்தேசித்திருப்பதாகவும் நம்பத்தகுந்த வட்டாரங்கள் மூலம் அறியமுடிகிறது.