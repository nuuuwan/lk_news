சர்வதேச அரங்கில் ஷாருஜன் கன்னிச் சதம்: ஆப்கானையும் வீழ்த்தி அரை இறுதிக்குள் நுழைந்தது  இலங்கை

ஐக்கிய அரபு இராச்சியத்தின் ஷார்ஜா கிரிக்கெட் விளையாட்டரங்கில் இன்று ஞாயிற்றுக்கிழமை நடைபெற்ற ஆப்கானிஸ்தானுக்கு எதிரான 19 வயதுக்குட்பட்ட ஆசிய கிண்ண பி குழு போட்டியில் 131 ஓட்டங்களால் இலங்கை மிக இலகுவாக வெற்றி பெற்றது.

அப் போட்டியில் சண்முகநாதன் ஷாருஜன் குவித்த அபார சதம் இலங்கையின் வெற்றியில் பிரதான பங்காற்றியதுடன் அணியின் அரை இறுதி வாய்ப்பையும் உறுதி செய்தது.

நேபாளத்திற்கு எதிரான முதலாவது போட்டியில் அரைச் சதம் குவித்து ஆட்ட நாயகனான ஷாருஜன், இந்தப் போட்டியில் சதம் குவித்ததன் மூலம் எவ்வித சந்தேகத்திற்கும் இடமின்றி இரண்டாவது தொடர்ச்சியான ஆட்டநாயகன் விருதை வென்றெடுத்தார்.

ஆரம்ப வீரர் துல்னித் சிகேரா ஓட்டம் பெறாமல் ஆட்டம் இழந்ததால் இலங்கை இளையோர் அணி தடுமாற்றம் அடைந்தது. (0 - 1 விக்.)

ஆனால், கொட்டாஞ்சேனை புனித ஆசீர்வாதப்பர் அணித் தலைவர் ஷாருஜன் மிகவும் பொறுப்புணர்வுடன் அதேவேளை அனுபவசாலிபோல் துடுப்பெடுத்தாடி புலிந்து பெரேராவுடன் 2ஆவது விக்கெட்டில் 100 ஓட்டங்களைப் பகிர்ந்து அணியைப் பலப்படுத்தினார்.

அவர்கள் இருவரைவிட விமத் தின்சார 26 ஓட்டங்களையும் லக்வின் அபேசிங்க 16 ஓட்டங்களையும் பெற்றனர்.

பதிலுக்கு துடுப்பெடுத்தாடிய 19 வயதுக்குட்பட்ட ஆப்கானிஸ்தான் அணி 28.2 ஓவர்களில் சகல விக்கெட்களையும் இழந்து 112 ஓட்டங்களுக்கு சுருண்டது

துடுப்பாட்டத்தில் நஸிபுல்லா அமிரி (33), ஹம்ஸா அலி கில் (32) ஆகிய இருவரே 30க்கும் மேற்பட்ட ஓட்டங்களைப் பெற்றனர்.

பந்துவீச்சில் ப்ரவீன் மனீஷ 16 ஓட்டங்களுக்கு 2 விக்கெட்களையும் விஹாஸ் தெவ்மிக்க 10 ஓட்டங்களுக்கு 2 விக்கெட்களையும் விரான் சமுதித்த 14 ஓட்டங்களுக்கு 2 விக்கெட்களையும் ரஞ்சித்குமார் நியூட்டன் 28 ஓட்டங்களுக்கு 2 விக்கெட்களையும் கைப்பற்றினர்.