'நடன புயல்' பிரபுதேவா சடலமாக நடித்திருக்கும் 'ஜாலி ஓ ஜிம்கானா'

இயக்குநரும், முன்னணி நட்சத்திர நடிகருமான பிரபுதேவா நடிப்பில் உருவாகி இருக்கும் 'ஜாலி ஓ ஜிம்கானா' எனும் திரைப்படத்தில், அவர் உயிரற்ற சடலமாக அற்புதமாக நடித்திருக்கிறார் என படக் குழுவினர் தெரிவித்துள்ளனர்.

இயக்குநர் ஷக்தி சிதம்பரம் இயக்கத்தில் உருவாகி எதிர்வரும் 22ஆம் திகதி முதல் உலகம் முழுவதும் படமாளிகையில் வெளியாகும் 'ஜாலி ஓ ஜிம்கானா' எனும் திரைப்படத்தில் பிரபுதேவா, மடோனா செபாஸ்டியன், அபிராமி, யோகி பாபு, ரோபோ சங்கர் உள்ளிட்ட பலர் நடித்திருக்கிறார்கள். கணேஷ் சந்திரா ஒளிப்பதிவு செய்திருக்கும் இந்த திரைப்படத்திற்கு அஸ்வின் விநாயகமூர்த்தி இசையமைத்திருக்கிறார். இந்த திரைப்படத்தை ட்ரான்ஸ் இந்தியா மீடியா என்டர்டெய்ன்மென்ட் பிரைவேட் லிமிடெட் நிறுவனம் சார்பில் தயாரிப்பாளர் ராஜேந்திரன் ராஜா மற்றும் நீலா ஆகிய இணைந்து தயாரித்திருக்கிறார்கள்.

இந்தப் படத்தினை விளம்பரப்படுத்தும் வகையில் பத்திரிக்கையாளர் சந்திப்பு சென்னையில் நடைபெற்றது. இதன்போது படக்குழுவினர் பங்கு பற்றினர்.

இயக்குநர் ஷக்தி சிதம்பரம் பேசுகையில், '' தமிழ் சினிமாவின் தற்போது சாதிய சார்புள்ள திரைப்படங்களும், அதீத வன்முறையை கொண்ட திரைப்படங்களும் தான் அதிகம் வெளியாகிறது. இந்தத் தருணத்தில் பிரபுதேவாவின் சந்தித்து உயிரற்ற சடலத்தை மையப்படுத்திய முழு நீள நகைச்சுவை கதை ஒன்றை விவரித்தேன். கதையை கேட்டதும் சடலமாக நடிப்பதற்கு சம்மதம் தெரிவித்தார்.

இது எனக்கு ஆச்சரியத்தை அளித்தது. அதன் பிறகு 36 மணி நேரத்தில் நடைபெறும் இப்படத்தின் கதைக்கான திரைக்கதையை எழுதத் தொடங்கினேன். சவாலாக இருந்தாலும் இந்த திரைக்கதையில் நான்கு நாயகிகளை இணைத்து திரைக்கதை எழுதி முடித்து தயாரிப்பாளிடம் விவரித்தவுடன் அவரும் சம்மதம் தெரிவித்தார்.

அதன் பிறகு படத்தில் பணிகள் தொடங்கியது. படப்பிடிப்பு தளத்தில் அனைத்து நட்சத்திரங்களும் முழுமையான ஒத்துழைப்பை வழங்கினர். இந்த திரைப்படம் பொழுது போக்கு திரைப்படம் மட்டுமல்ல ஜாலியான திரைப்படம்.

இரண்டு மணி நேரம் அனைத்து கவலைகளையும் மறந்து சிரிக்கலாம். அனைவரும்  திரையரங்கத்திற்கு வருகை தந்து ஆதரவு தரவேண்டும் என கேட்டுக்கொள்கிறேன் '' என்றார்.