தெற்கில் ஏற்பட்ட மாற்றம் எமக்கான மாற்றம் இல்லை - ஜனநாயக தேசிய கூட்டணியின் வன்னிமாவட்ட தலைமை வேட்பாளர் உதயராசா

தெற்கில் ஏற்பட்ட மாற்றம் தமிழர்களுக்கான மாற்றம் அல்ல. தமிழர்களுக்கு ஒரு மாற்றம் வேண்டுமாக இருந்தால் வன்னி தேர்தல் மாவட்டத்தில் ஒரு தமிழரை அமைச்சராக நாங்கள் தெரிவு செய்ய வேண்டும் என்று ஜனநாயக தமிழ் தேசிய கூட்டணியின் முதன்மை வேட்பாளர் ப.உதயராசா தெரிவித்தார்.வீரகேசரிக்கு அவர் வழங்கிய செவ்வியிலேயே மேற்கண்டவாறு தெரிவித்தார்.

பதில்: நான் இதற்கு முதல் மூன்று தடவைகள் பாராளுமன்றத் தேர்தலில் போட்டியிட்டு இருக்கின்றேன். முதல் தடவை நான் போட்டியிடுகின்ற போது சொற்ப வாக்குகள் தான் எனக்கு கிடைத்திருந்தது. ஆனால் இரண்டாவது தடவை சொற்ப வாக்குகளால் நான் தோற்கடிக்கப்பட்டிருந்தேன்.

மூன்றாவது தடவை எனக்கு கிடைத்த வாக்குகள் அதிகமாகவே காணப்பட்டிருந்தது. எனினும் வெல்ல முடியாத ஒரு சந்தர்ப்பம் இருந்தது. ஆகவே ஒவ்வொரு முறையும் எனது வாக்கு அதிகரித்தே சென்றிருக்கின்றது. ஆகவே எனக்கு வாக்களித்த மக்களுக்கு அவர்கள் எதனை எதிர்பார்த்து வாக்களித்தார்களோ அதனை செய்ய வேண்டிய தேவை எனக்கு இருக்கிறது. தோற்றுவிட்டேன் என்பதற்காக அந்த மக்களை விட்டுச் செல்ல முடியாது. ஆகவே அவர்களுக்கு அந்த தேவையை நிறைவேற்றிக் கொடுக்க வேண்டும் என்பதற்காக இம்முறையும் பாராளுமன்ற தேர்தலிலே போட்டியிடுகிறேன்.

பதில்: தேசிய உணர்வு என்பதை நாங்கள் பிரித்து பார்க்க முடியாது. இனத்திற்கு அநீதி இடம்பெறும்போது,  எமது இனம் நசுக்கப்படுகின்ற போது, எமது இனம் கொத்துக்கொத்தாக கொல்லப்பட்டபோது நாம் வீறுகொண்டு கொண்டு எழுந்து ஆயுதப் போராட்டத்தில் இணைந்தவர்களில் நானும் ஒருவன். ஆகவே தேசியத்தையும் என்னையும் பிரித்துப் பார்க்க முடியாது. புத்தகத்தை பிடிக்க வேண்டிய எங்கள் கைகள் அந்த நேரம் இந்த மண்ணுக்காகவும் மக்களுக்காகவும் ஆயுதங்களை தாங்கி இருந்தது.

யுத்தத்துக்கு பின்னரான காலத்தில் வவுனியா, முல்லைத்தீவு, மன்னார் மாவட்டங்களை உள்ளடக்கிய எமது தேர்தல் தொகுதியில் பலரும் அபிவிருத்தி அபிவிருத்தி என்று நெஞ்சில் கையை வைத்து திரிவதால் எமக்கு கிடைக்க கூடிய அபிவிருத்தி கிடைக்காமல் போயிருக்கின்றது.  எமது பிரதேச அபிவிருத்திக்காக மாற்று இனத்தவர்களின் பின்னால் செல்ல வேண்டிய நிலைமை காணப்படுகின்றது.இங்கு மக்கள் பிரதிநிதிகளாக இதுவரை இருந்தவர்கள் அதனையே உருவாக்கி இருக்கின்றார்கள்.  நாங்கள் ஆள வேண்டியவர்கள் எங்களை ஆளுகின்ற நிலைமைக்கு நாங்கள் பின் தள்ளப்பட்டு இருக்கின்றோம்.

கேள்வி: தமிழ் மக்களின் தேவைகளை முன்னெடுக்க அரசாங்கத்துடன் இணைந்து செயற்படும் ஒருவர் தேவையென எண்ணுகின்றீர்களா?

பதில்: வடக்கு, கிழக்கை எடுத்துக் கொண்டால் 2004ஆம் ஆண்டு புலிகளால் தமிழ்த் தேசியக் கூட்டமைப்பு உருவாக்கப்பட்டு அதன் பின்னரான தேர்தல் அவர்களின் அனுசரணையோடு நடைபெற்றது. அதில் கூட்டமைப்பு 22ஆசனங்களை பெற்றது. அந்த நேரத்தில் டக்ளஸ் தேவானந்தா தோல்வி அடையவில்லை. யாழ்.மாவட்ட மக்கள் தமது அபிவிருத்திக்கு ஒருவர் தேவை. அமைச்சர் ஒருவர் இருக்க வேண்டுமென தெரிவு செய்திருந்தனர். ஆனால் வன்னியை பொறுத்தவரையில் அவ்வாறு இடம்பெறவில்லை. தமிழ் அமைச்சருக்கான இடம் வெற்றிடமாகவே காணப்படுகின்றது. வன்னியைப் பொறுத்த வரைக்கும் அரசாங்கம் சார்பாக ஒரு அமைச்சரவை அந்தஸ்துள்ள அமைச்சர் உருவாக்கப்படவில்லை. ஆகவே நாங்கள் அந்த மாற்றத்தை ஏற்படுத்த வேண்டும்.

கேள்வி: தற்போதைய அரசாங்கம் தமிழ் மக்களுக்கு அரசியல் உரிமைகளை வழங்கும் என்ற நம்பிக்கை உங்களுக்கு உள்ளதா?

பதில்: தமிழ் மக்கள் மத்தியில் நம்பிக்கையானதொரு பத்திரிகையாக வெளிவருகின்ற வீரகேசரியின் முன்பக்கத்தில் சமஷ்டியை வழங்கப் போவதில்லை, பயங்கரவாத தடைச் சட்டத்தை நீக்குவது தொடர்பாக எந்தவிதமான முடிவையும் தாங்கள் எடுக்கவில்லை என்று தேசிய மக்கள் சக்தியின் விஜித ஹேரத் தெரிவித்துள்ளதாக தகவல்கள் உள்ளன.

ஜனாதிபதி தேர்தலின்போது யாழ்ப்பாணத்தில் வைத்து அநுரகுமார இனங்களுக்கு இடையிலான தீர்வுகள் தொடர்பாக தாங்கள் தலையிட மாட்டோம் எனக் கூறியிருந்தார். என்னைப் பொறுத்தவரை அவர்கள் எங்களுக்கானவர்கள் அல்ல என்பதனை உறுதியாகக் கூறிக் கொள்ள விரும்புகின்றேன். தென்பகுதியில் ஏற்பட்ட மாற்றம் அதனூடாக தேசிய மக்கள் சக்தியின் தலைவரான அனுரகுமார திசாநாயக ஜனாதிபதியாக வந்தமை எமக்கான மாற்றம் அல்ல.

தமிழ் மக்களுக்கு இவ்வளவு காலமாக இருக்கும் பிரச்சினைகளுக்கு ஆட்சிக்கு வந்த ஒவ்வொரு அரசாங்கங்களோடும் பேச்சுவார்த்தைகளை நடத்தி ஏமாந்ததே வரலாறு. தற்போதைய அரசிலும் அதுதான் நடக்கப்போகின்றது.

கேள்வி: சிறுபான்மையினர் மத்தியில் தேசிய மக்கள் சக்திக்கான ஆதரவுத்தளம் உருவாகி இருப்பதாக தோன்றுகின்றதே?

பதில்: பாராளுமன்றத் தேர்தலில் இடம்பெறுகிற காலப்பகுதியில் அவர் சமஷ்டியை பற்றி எந்த உறுதிமொழியையும் வழங்க முடியாது என்று கூறுபவர்களாக இருந்தால் அவர்கள் சிறுபான்மையினர் தொடர்பில் எந்தவித கரிசனையும் கொள்ளவில்லை. மனிதர்களாக கூட சிறுபான்மையினரை மதிக்கவில்லை. இதனூடாக அவர்கள் சிறுபான்மையினர் உடைய வாக்குகள் கூட தமக்கு தேவையில்லை என்கின்ற ஒரு நிலைப்பாட்டில் இருக்கின்றார்கள் என்பதே அர்த்தமாகும். அதனை இங்கு திசைகாட்டிக்காக செயற்பட்டு கொண்டிருக்கின்ற இளைஞர்கள் யுவதிகள் உள்ளிட்ட அனைவரும் உணர்ந்து கொள்ள வேண்டும்.

பதில்: குறிப்பாக ஒரு ஆலயத்திற்கு அருகில் அல்லது ஒரு பாடசாலைக்கு அருகில் ஒரு மதுபானசாலை திறக்கப்படுவதாக இருந்தால் அங்கே மக்கள் எதிர்ப்பை வெளிப்படுத்துவதற்காக ஒன்று கூடுவார்கள். அந்த நேரத்தில் மக்கள் அந்த விடயத்திற்காகவே கூடுகிறார்கள். ஆகவே அதில் தானும் கலந்து கொள்ள வேண்டும் என்று மது பிரியர்களும் ஆர்ப்பாட்டத்தில் கலந்து கொள்வார்கள்.  இது இயற்கை. ஆனால் அவர்களுடைய மனநிலையில் இந்த இடத்தில் மதுபானசாலை வந்தால் நல்லம். அதிக தூரம் சென்று வாங்க தேவையில்லை என்று மனதுக்குள் நினைப்பார்கள்.

அதுபோலவே தான் தமிழர்களுடைய ஒற்றுமை விடயத்தை கதைப்பவர்களை பார்த்தால் அவர்கள் ஒற்றுமைக்கான நபர்கள் அல்ல. காலத்தின் தேவை என்பது எல்லோருக்கும் உள்ள கடமை. அந்தந்த இனத்தினுடைய தேசியத்தை காக்க வேண்டியது அனைவரதும் கடமை.

விரும்பியோ விரும்பாமலோ அந்த இனங்களினுடைய தேசியம் காக்கப்பட்டேயாக வேண்டும். தானாடாவிட்டாலும் தசையாடும் என்ற பழமொழிக்கு ஏற்றால் போல் தன்னுடைய இனத்திற்கு என்றால் துடிக்கவே செய்யும். ஆனால் அதற்கான தலைமைத்துவம் தான் இங்கு வெற்றிடமாக இருக்கின்றது.

கேள்வி: பாராளுமன்ற உறுப்பினராக நீங்கள் தெரிவு செய்யப்பட்டால் வன்னியில் எவ்வாறான மாற்றங்களை மேற்கொள்ள வேண்டும் என்று திட்டமிட்டுள்ளீர்கள்?

பதில்: வன்னியைப் பொறுத்தவரைகூடுதலாக வடக்கு, கிழக்கு மலைக தமிழர்கள்; இங்கே வாழுகின்றார்கள். ஏனைய மாவட்டங்களை விட வன்னியில் தான் மூவின மக்களும் வாழக்கூடிய சூழலும் இருக்கின்றது. அது மாத்திரமல்ல இதுவொரு எல்லை பிரதேசமாகவும் காணப்படுகிறது.

நான் பாராளுமன்ற உறுப்பினராககுவேனாக இருந்தால் வன்னியில் ஏற்படுத்தும் புரட்சி அருகிலுள்ள அனுராதபுரம் எங்களை எட்டிப்பார்த்து அவரால் முடியும் என்றால் ஏன் எங்களால் முடியாது என்று கேள்வி எழுப்பும் நிலைமையை தோற்றுவிப்பேன்.

பதில்: 2011இல் தமிழ்த் தேசியக் கூட்டமைப்பு உள்ளூராட்சிமன்ற தேர்தலில் போட்டியிட விண்ணப்பித்த போது அவர்களுடைய வேட்புமனு நிராகரிக்கப்பட்ட பின்னர் அவர்கள் உதயசூரியன் சின்னத்தில் வேட்புமனு தாக்கல் செய்து இருந்தமையினால் அதனூடாக போட்டியிட்டிருந்தார்கள். தங்களது வேட்புமனு நிராகரிக்கப்பட்டதனை மீளப்பெறுவதற்கான எந்தவிதமான முயற்சியும் அவர்கள் செய்யவில்லை.

அன்று அந்தக்கட்சியினுடைய தலைவர் மறைந்த சம்பந்தன் சிறந்த சட்டத்தரணி. அவர்களுடைய ஊடக பேச்சாளர் சுமந்திரன் சட்டத்தரணி. இருந்திருக்கின்றார். ஆனால் அவர்கள் சட்டத்திற்கு முன்னால் செல்லவில்லை.

எங்களுடைய வேட்புமனு நிராகரிக்கப்பட்ட பின்னர் எங்களுக்காக வாக்களிக்க இருக்கின்ற மக்களுக்கு எங்களுக்கு ஆதரவு தெரிவிக்கின்ற மக்களுக்கு பதில் சொல்ல வேண்டும் என்பதற்காக எங்களால் முடிந்த அளவு போராடி நீதிமன்றத்தில் ஒரு வழக்கை தாக்கல் செய்து நாங்கள் தேர்தலில் போட்டியிடுவதற்கான அனுமதியை நீதிமன்றம் பெற்றுத்தந்திருந்தது. ஆகவே அதிலிருந்து எங்களிடம் ஆளுமை உள்ளதா இல்லையா என்பதை மக்கள் அறிவார்கள்.

இந்த வழக்கு தாக்கல் செய்ததன் பின்னர் பரபரப்பாக எங்களுடைய பெயர் வன்னி பிரதேசத்தில் பேசப்படுகின்றது. ஆகவே  பாராளுமன்றத் தேர்தலில் நாங்கள் வெற்றி பெறுவதில் எந்த விதமான சந்தேகமும் இல்லை. ஆகவே அதனூடாக வன்னியில் இம்முறை பாரிய மாற்றம் ஏற்படுவதை தடுக்க முடியாது.