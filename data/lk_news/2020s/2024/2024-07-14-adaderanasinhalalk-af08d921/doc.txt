නඩු පිට නඩු වැටුණත් පුරුද්ද අත්නොහරින ජාවාරම්කරු

බලපිටිය, වළගෙදර ප්‍රදේශයේදී හෙරොයින් මිලි ග්‍රෑම් 6,340ක් සමග ඊයේ (13) අත්අඩංගුවට ගත් සැකකරුව ජූලි 19 වනදා දක්වා රක්ෂිත බන්ධනාගාර ගත කිරීමට බලපිටිය මහෙස්ත්‍රාත් අධිකරණය නියෝග කළේය.

මෙසේ රක්ෂිත බන්ධනාගාර ගත කරන ලද්දේ බලපිටිය, වළගෙදර පදිංචි නලින් මෙන්ඩිස් (40) නැමැති අයෙකි.

සැකකරු හෙරෙයින් ජාවාරම්කරන අයෙකු බවත් සැකකරු සම්බන්ධයෙන් පොලීසිය අවධානයෙන් සිටි බවත් අම්බලන්ගොඩ පොලීසිය කියයි.

මීට පෙරද හෙරොයින් සන්තකයේ තබා ගැනීම් සම්බන්ධයෙන් ඔහුට එරෙහිව නඩු 05ක් බලපිටිය මහෙස්ත්‍රාත් අධිකරණයේ හා මහාධිකරණයේ විභාග වෙමින් තිබෙන බවත් අම්බලන්ගොඩ පොලීසිය පැවසීය.

සැකකරු සමග අහුන්ගල්ල, කොස්ගොඩ හෙරෙයින් ජාලයේ සම්බන්ධයක් තිබේද යන්න ගැනද පොලීසියේ අවධානය යොමුව තිබෙන බවද වාර්තා විය.