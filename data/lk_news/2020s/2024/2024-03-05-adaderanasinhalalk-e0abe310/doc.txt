බෆල් එකෙන් මතුවූ ගිනි අවිය

කප්පම් ඉල්ලා කඳාන ප්‍රදේශයේ මස්කඩ හිමියෙකු ට වෙඩි තැබීම සම්බන්ධයෙන් සැකපිට 9 දෙනෙක්ව පොලිස් විශේෂ කාර්ය බළකාය විසින් අත්අඩංගුවට ගෙන තිබේ.

පසුගිය වසරේ අගෝස්තු 04 වනදා එම වෙඩි තැබීම සිදුකර තිබූ අතර ඒ සඳහා යොදාගත් බවට සැක කෙරෙන ගිනි අවියද සොයා ගැනුණි.

සංවිධානාත්මක අපරාධකරුවෙකු හා මත්ද්‍රව්‍ය ජාවාරම්කරුවෙකු වන ඩුබායි හි සැඟව සිටින රසික නොහොත් චූටි මල්ලීට එම ගිනි අවිය අයත් බව සඳහන් වෙයි.

එම ගිනි අවියට යෙදිය හැකි උණ්ඩ 45ක් සහිත මැගසින් දෙකක් ද සොයාගෙන තිබේ.

විශේෂ කාර්ය බලකාය ගෝනහේන කඳවුරේ නිලධාරීන්ට ලද තොරතුරකට අනුව අද (05) පමුණුගම පොලිස් වසමේ පුබුදුගම ප්‍රදේශයේ දී එම වැටලීම සිදුකර ඇත.

ඩුබායි හි සැඟවී සිටින සංවිධානාත්මක අපරාධකරුවෙකු වන චුටි මල්ලි නැමැත්තාගේ පුංචි අම්මා ගේ නිවසේ ඉතාම සුක්ෂමව සඟවා තිබියදී එම අවිය සහ උන්ඩ සොයා ගැනුණි.

එම නිවසේ සිටි සැකකාරියන් තිදෙනෙක් සහ සැකකරුවන් හය දෙනෙක් ද එහිදී අත්අඩංගුවට ගත්තේය.