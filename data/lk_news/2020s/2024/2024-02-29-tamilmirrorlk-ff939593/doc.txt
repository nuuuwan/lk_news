”சபாநாயகர் அரசியலமைப்பை மீறிவிட்டார்”

தேசபந்து தென்னகோனை பொலிஸ் மா அதிபராக நியமித்த போது சபாநாயகர் மஹிந்த யாப்பா அபேவர்தன அரசியலமைப்பை மீறி செயற்பட்டதாகக் கூறி, ஐஜிபியின் இந்த நியமனத்திற்கு எதிராக உயர்நீதிமன்றத்தை நாட உள்ளதாக தேசிய மக்கள் சக்தியின் பொதுச் செயலாளர் டில்வின் சில்வா தெரிவித்துள்ளார்.

அரசியலமைப்பு பேரவையின் தீர்மானம் ஜனாதிபதிக்கு அறிவிக்கப்பட்ட பின்னரும் தேசபந்து தென்னகோனை பொலிஸ் மா அதிபராக நியமிப்பதற்கு சபாநாயகர் அனுமதி வழங்கியதாக அவர் செய்தியாளர் சந்திப்பில் தெரிவித்தார்.

”தேசபந்து தென்னகோனை ஐஜிபியாக நியமித்த விவகாரத்தில் சபாநாயகரின் நடவடிக்கை அரசியல் சாசனத்தை மீறும் செயலாகும். சமநிலை ஏற்பட்டால் மட்டுமே சபாநாயகர் வாக்களிக்க முடியும். அரசியலமைப்பு சபைக் கூட்டத்திலும் சபாநாயகர் வாக்களிக்கவில்லை. சபையின் முடிவு ஜனாதிபதிக்கு அறிவிக்கப்பட்ட பின்னர் அவர் தனது ஒப்புதலை அளித்துள்ளார் " என்று அவர் கூறினார்.

பொலிஸ் மா அதிபரை நியமிப்பதில் சிக்கல் எழுந்துள்ளதாகவும், அதனை உயர் நீதிமன்றம் சரி செய்யும் என நம்புவதாகவும் சில்வா தெரிவித்துள்ளார்.