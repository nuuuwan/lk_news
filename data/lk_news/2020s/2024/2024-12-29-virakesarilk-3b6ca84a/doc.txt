142 மில்லியன் ரூபா பெறுமதியான கொக்கெய்னுடன் கானா நாட்டுப் பெண் கட்டுநாயக்கவில் கைது!

கட்டுநாயக்க விமான நிலையத்தை விட்டு வெளியேற முற்பட்ட கானா நாட்டுப் பெண்ணொருவர், 142 மில்லியன் ரூபா பெறுமதியான கொக்கெய்ன் போதைப்பொருளுடன் இன்று ஞாயிற்றுக்கிழமை (29) சுங்க போதைப்பொருள் கட்டுப்பாட்டுப் பிரிவு அதிகாரிகளால் கைது செய்யப்பட்டுள்ளார்.

கைது செய்யப்பட்டவர் கானாவில் வசிக்கும் 41 வயது பெண் என்றும், அவர் எச்.ஐ.வி வைரஸால் பாதிக்கப்பட்டுள்ளதாகவும் சுங்க அதிகாரிகள் தெரிவித்தனர்.

அவர் கொண்டுவந்த 02 பயணப் பொதிகளில் 4 கிலோ 68 கிராம் கொக்கெய்ன் போதைப்பொருளை அதிகாரிகள் கைப்பற்றியுள்ளனர்.

பின்னர், மேலதிக விசாரணைகளுக்காக அப்பெண்ணையும் அவர் கொண்டு வந்த போதைப்பொருளையும் பொலிஸ் போதைப்பொருள் ஒழிப்புப் பிரிவின் அதிகாரிகளிடம் ஒப்படைக்க நடவடிக்கை எடுக்கப்பட்டுள்ளது.