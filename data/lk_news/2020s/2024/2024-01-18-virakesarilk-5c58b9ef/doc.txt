1700 ரூபா சம்பளம் சாத்தியமற்றது : முதலாளிமார் சம்மேளனம் திட்டவட்டமாக அறிவிப்பு : பேச்சுவார்த்தை பிற்போடப்பட்டது

பெருந்தோட்ட தொழிலாளர்களின் சம்பள அதிகரிப்பு விவகாரம் தொடர்பான மூன்றாவது சுற்றுப் பேச்சுவார்த்தை பிற்போடப்பட்டுள்ளது.

ஜனாதிபதியின் பணிப்புரையின் பிரகாரம் ஆகக்குறைந்தது 1700 ரூபா சம்பள அதிகரிப்புடன் உற்பத்தித்திறன் கொடுப்புனவும் வழங்கப்பட வேண்டும் என்பதே எமது இலக்கு என இலங்கை தொழிலாளர் காங்கிரஸின் சட்ட ஆலோசகர் கே. மாரிமுத்து தெரிவித்துள்ளார்.

கொழும்பிலுள்ள தொழில் திணைக்களத்தில் இடம்பெற்ற முத்தரப்பு பேச்சுவார்த்தை தொடர்பில் ஊடகங்களுக்கு கருத்து தெரிவிக்கும்போதே இதனைத்தெரிவித்தார்.

தொழில் ஆணையாளர் தலைமையில் பெருந்தோட்ட தொழிலாளர் சம்மேளனத்துக்கும் தொழிற் சங்கங்களுக்கும் இடையில் நடைபெற்ற இந்த பேச்சுவார்த்தை தொடர்பில் அவர் மேலும் தெரிவிக்கையில்,

பெருந்தோட்ட தொழிலாளர்களின் சம்பள அதிகரிப்பு விவகாரம் தொடர்பில் இதுவரை இரண்டு சுற்றுப்பேச்சுவார்த்தைகள் முன்னெடுக்கப்பட்டுள்ளன. இதில் தொழிற்சங்கங்களின் சார்பில் இலங்கை தொழிலாளர் காங்கிரஸானது தொழிலாளர்களுக்கு திருப்தி அளிக்கக்கூடிய சம்பள அதிகரிப்பை கோரியிருந்தது. அதேவேளை குறித்த சம்பள அதிகரிப்பு உடன்படிக்கையானது கூட்டுஒப்பந்த முறையில் நடைமுறைப்படுத்தப்படுமாயின் அதற்கும் ஒத்துழைப்பதாக தெரிவிக்கப்பட்டிருந்தது.

இதற்கிடையில் கடந்த வருட இறுதியில் இந்த விவகாரம் ஜனாதிபதியிடம் எடுத்து செல்லப்பட்டது. இதையடுத்து தோட்டத்தொழிலாளர்களுக்கு 1700 ரூபாவையேனும் வழங்க முடியுமா என்பது தொடர்பில் டிசம்பர் 30 திகதிக்குள் பெருந்தோட்ட முதலாளிமார் சம்மேளனம் அறிவிக்க வேண்டுமென ஜனாதிபதி தெரிவித்திருந்தார்.

இந்தநிலையில் நேற்றையதினம் இடம்பெற்ற முத்தரப்பு பேச்சுவார்த்தையின்போது 1700 ரூபா என்ற சம்பள அதிகரிப்பை வழங்க முடியாது என பெருந்தோட்ட முதலாளிமார் சம்மேளனம் தெரிவித்தது. மேலும் கூட்டு ஒப்பந்த முறைக்கு மாறாக புரிந்துணர்வு ஒப்பந்தம் கைச்சாத்திடுவதற்கு முதலாளிமார் சம்மேளனம் இணக்கம் தெரிவித்திருந்ததுடன் அடிப்படை சம்பள அதிகரிப்புக்கு மாறாக உற்பத்தித்திறன் கொடுப்பனவு என்ற அடிப்படையில் புதிய கொடுப்பனவு ஒன்றை வழங்குவதற்கும் இணக்கம் தெரிவிக்கப்பட்டது. எனினும் அந்த கொடுப்பனவு தொகை எவ்வளவு என்பதை அறிவிக்கவில்லை.

முதலாளிமார் சம்மேளனத்தின் இந்த யோசனைக்கு  தொழிற்சங்க பிரதிநிதிகளான நாம் மறுப்பு தெரிவித்ததுடன் ஜனாதிபதியின் அறிப்புக்கிணங்க ஆகக்குறைந்தது 1700 ரூபா சம்பளம் அதிகரிக்கப்பட வேண்டும் என்பதை திட்டவட்டமாக தெரிவித்தோம். இதையடுத்து தொழில் ஆணையாளர் குறித்த பேச்சுவார்த்தையை பிறிதொரு தினத்துக்கு ஒத்திவைத்ததாக தெரிவித்தார்.

தொழிற்சங்கங்களின் சார்பில் இலங்கை தொழிலாளர் காங்கிரஸ், பெருந்தோட்ட தொழிற்சங்க கூட்டமைப்பு, தேசிய தோட்டத்தொழிலாளர் சங்கம் ஆகியவற்றின் பிரதிநிதிகள் கலந்துகொண்டமை குறிப்பிடத்தக்கது.