சுதந்திர வர்த்தக வலயத் தொழிலாளர்கள் வாக்குரிமையை இழந்து வருகின்றனர் - சிரபிமானி கேந்திர திட்ட ஏற்பாட்டாளர் சுகத் ராஜபக்ஷ

கொரோனாவுக்கு பின்னரான தற்போதைய சூழலில் இலங்கையின் பொருளாதாரம் பெரிதும் பாதிப்பான ஓர் கட்டத்தினை அடைந்துள்ள நிலையில் தாக்கத்தினை மிக மோசமாக எதிர்கொண்டுள்ள தொழிற்துறைகளில் சுதந்திர வர்த்தக வலயங்களில் உள்ள தொழிற்துறைகள் முக்கிய இடத்தினை வகிப்பதுடன் அங்கு பணிபுரியும் தொழிலாளர்களும் பாரியளவிலான பிரச்சினைகளை  எதிர்கொள்வதுடன் தமது வாக்குரிமையினை இழப்பதாகவும் சிரபிமானி கேந்திர திட்ட ஏற்பாட்டாளர் சுகத் ராஜபக்ஷ தெரிவித்துள்ளார்.

கட்டுநாயக்க, பியகம, வத்துபிட்டிவல மற்றும் மீரிகம உட்பட இலங்கையின் சுதந்திர வர்த்தக வலயங்களில் சுமார் 80,000 புலம்பெயர் தொழிலாளர்கள் எதிர்கொள்ளும் பிரச்சினைகளுக்கு தீர்வு காண்பதற்காகவும்  வாக்களிக்கும் உரிமைகளை எடுத்துக்காட்டும் வகையிலும் ஊடகவியலாளர் சந்திப்பு புதன்கிழமை (23)  மருதானை CSR இல் இடம்பெற்றது.

இந்த நிகழ்வில் எதிர்வரும் பொதுத் தேர்தல்களில் தொழிலாளர்கள் தற்போதைய பணியிடங்களிலிருந்து வாக்களிக்கும் உரிமையை வழங்குதல், பதிவுசெய்யப்பட்ட பகுதிகளுக்குத் திரும்ப வேண்டிய சூழமைவுகள் இன்றி , அவர்கள் எதிர்கொள்ளும் சவால்கள் மற்றும் உரிமை மீறல்கள் பற்றிய விழிப்புணர்வை ஏற்படுத்துதல் தொடர்பாக  சிரபிமானி கேந்திர திட்ட ஏற்பாட்டாளர் சுகத் ராஜபக்ஷ ,  டாபிந்து கூட்டமைப்பின் நிர்வாக இயக்குனர் சாமிள துஷாரி, ரெட்  அமைப்பின்  நிர்வாக இயக்குனர் சந்திர தேவநாராயணா  மற்றும் சட்டத்தரணி மனித உரிமை ஆர்வலர் தருஷி திஷாரா பெர்னாண்டோ ஆகியோர் கலந்துகொண்டு கருத்து தெரிவித்தமை குறிப்பிடத்தக்கது.

இங்கு தொழில்புரியும் அனைவரும் தூரப் பிரதேசங்களில் இருந்து வருகைதருபவர்கள். தூர பிரதேசங்களில் இருந்து வந்து தொழில் புரியும் தொழிலாளர்கள்  2015 ஆம் ஆண்டிலிருந்து வாக்குரிமையினை இழந்துள்ளமை குறிப்பிடத்தக்கது.  அவர்கள் சொந்த ஊர்களுக்கு சென்றுவருவதற்கான செலவு குறிப்பாக பயணச்செலவு அதிமாகும். இதனால் சிலர் வாக்குரிமையினை வெறுப்பதாக தெரிவித்தார்கள்.

குறித்த  பிரச்சினைகள் தொடர்பான தீர்வினை பெற்றுக்கொள்வதற்காக உரிய அதிகாரிகளிடம் பேச்சுவார்த்தை நடத்தியுள்ளதாகவும்  இருப்பினும் அதற்கான தீர்வானது  இன்று வரைக்குமே பெற்றுக்கொள்ள முடியவில்லை என தெரிவித்தார்கள்

தேர்தல் காலக்கட்டங்களின் போது  தொழிலாளர்கள் தமது ஊருக்குச் சென்று வாக்களிக்க வேண்டிய தேவை ஏற்படுகின்றது. இதன்போது  போக்குவரத்து தொடர்பாக  பல சிரமங்களை எதிர்கொள்வதாக தெரிவித்தார்கள்.

அத்துடன் மேலதிக விடுமுறைகளை எடுக்கும் போது மேலதிக கொடுப்பனவு, வருகைக்கொடுப்பனவு ஆகியன பெருமளவில் தமது சம்பளத்தில் கழிக்கப்படுவதாக தெரிவிக்கின்றனர்.

உதாரணமாக கடந்த ஜனாதிபதி தேர்தலிலும் அவ்வாறான நிலை ஏற்பட்டமை குறிப்பிடத்தக்கது. எனவே இம்முறை இடம்பெறவிருக்கும் பொதுத்தேர்தலில் அவ்வாறான நிலை ஏற்படாமல் இருப்பதோடு  அனைவரது வாக்குரிமையும் பாதுகாக்கப்படவேண்டும் என்பதற்காக தேர்தல்கள் தொடர்பான அதிகாரிகளிடம் சே்சுவார்த்தை நடத்தியுள்ளதாக தெரிவித்தார்கள்.

வாக்குக் கேட்கும் வேட்பாளர்களினால் எவ்வித நன்மையும் அவர்களுக்கு கிடைப்பதில்லை. இதற்கு முன் ஆட்சி புரிந்த அரசாங்கத்தினால்  இந்த பிரச்சினைகளுக்கு உரிய தீர்வு  பெற்றுக்கொடுக்கமுடியவில்லை. தற்போது ஆட்சியில் இருக்கும் புதிய அரசாங்கத்திலாவது உரிய தீர்வு கிடைக்க வேண்டும் என கேட்டுக்கொள்வதாக தெரிவித்தார்கள்.

அத்தியாவசிய பொருட்களின் விலை அதிகரிப்பினால் நாளாந்த வேலைகளை தேடி மக்கள் விரைந்தனர். நாட்டில் ஏற்பட்ட பொருளாதார நெருக்கடியினை  முன்வைத்து அத்தயாவசிய பொருட்களின் விலை அதிகரிப்பு முன்னெடுக்கப்பட்டது. இதனால் தொழிலாளர்களுக்கு பயன் ஏதும் இல்லை இருப்பினும் வாக்குரிமைக்காக வாக்களிக்கும் தொழிலாளர்களுக்கு  பல உரிமைகள் மறுக்கப்பட்டு காணப்படுகின்றன. இதற்கான  தீர்வினை பெற்றுக்கொள்ள குறித்த பிரச்சினைகளை உரிய அதிகாரிகளின் பார்வையின் கீழ் கொண்டு செல்வதாக தெரிவித்தார்கள்.

கொரோனாவுக்கு பின்னரான தற்போதைய சூழலில் இலங்கையின் பொருளாதாரம் பெரிதும் பாதிப்பான ஓர் கட்டத்தினை அடைந்துள்ள நிலையில் தாக்கத்தினை மிக மோசமாக எதிர்கொண்டுள்ள தொழிற்துறைகளில் சுதந்திர வர்த்தக வலயங்களில் உள்ள ஆடைத் தொழிற்துறையும் முக்கிய இடத்தினை வகிக்கின்றது.

வறுமை, கல்வியறிவு குறைவு, குடும்பச் சூழல் காரணமாக பெண்கள் சுதந்திர வர்த்தக வலயங்களில் உள்ள ஆடைத் தொழிற்சாலைகளுக்கு வேலைக்கு வருகின்றனர். இங்கு வேலை செய்யும் பெண்களின் குடும்ப வாழ்வாதாரம் என்பது இவர்கள் செய்யும் இந்த வேலையை நம்பியே காணப்படுகின்றது.

குடும்பச் சூழலை சமாளிக்கவும்,  குடும்பப் பொறுப்புகளை சுமக்கவும், தமது வாழ்க்கைத் தர மேம்பாட்டிற்காகவும் இந்த பெண்கள் இங்கு தொடர்ச்சியாக எந்தவிதமான அடிப்படை தொழில் உரிமைகளும் இன்றி தமது கடின உழைப்பை வழங்கிவருவதுடன் பாலியல் ரீதியிலும் பொருளாதார ரீதியிலும் இவர்களின் உழைப்பை சுரண்ட பலர் காணப்படுவதாக தெரிவித்தார்கள்.

பெண்கள் தனது குடும்பங்கள், குழந்தைகளை பராமரிக்க முடியாமல் போவதுடன்  சிலர் வெளிநாடுகளை நோக்கிச் செல்லுகின்றனர். இதனால் பலரது வாக்குரிமைகள் பாதிப்படைகின்றது. இவ்வாறான பல்வேறுபட்ட பிரச்சினைகளை முன்னிலைபடுத்தி உரிய தீர்வினை பெற்றுக்கொடுக்கவேண்டிய தேவை காணப்படுவதுடன் அனைவரது  வாக்குரிமையும்  பாதுகாக்க நடவடிக்கை எடுக்கப்பட வேண்டும் என மேலும் தெரிவித்துள்ளார்கள்.