මහබාගේ උක්කුවා ඝාතනය ගැන තවත් තොරතුරු

විදෙස්ගතව සැඟව සිටින "වැල්ලේ සාරංග" නම් අපරාධකරුගේ සමීප ඥාතියෙකු අද (21) උදෑසන රාගම, මහබාගේ ප්‍රදේශයේදී වෙඩිතබා ඝාතනය කර තිබේ.

"වැල්ලේ සාරංගගේ" ප්‍රතිවාදියෙකු වන ඩුබායි නිපුනගේ පාර්ශ්වය විසින් එම ඝාතනය සිදුකර ඇති බවට සැක කරන බව පොලීසිය පැවසීය.

රාගම, මහබාගේ ඇලපිටිවල ප්‍රදේශයේදී අද උදෑසන 7.30ට පමණ වෙඩිතැබීමක් සිදුවී තිබුණේ ඌරු මස් වෙළෙඳසැලක හිමිකරුවකු ඉලක්කර කරගනිමිනි.

පොලීසිය පැවසුවේ, යතුරුපැදියකින් පැමිණි නාඳුනන පුද්ගලයන් දෙදෙනෙකු විසින් රිවෝල්වර් වර්ගයේ ගිනිඅවියකින් වෙඩිතැබීම සිදුකර පළාගොස් ඇති බවය.

එලෙස මියගිය පුද්ගලයා 42 හැවිරිදි ජා ඇළ උතුරු බටගම ප්‍රදේශයේ පදිංචි දොන් සුජිත් හෙවත් උකුක්වා නැමැත්තෙකි.

ඔහු මේ වනවිට විදෙස්ගතව සැඟව සිටින "වැල්ලේ සාරංග" නම් අපරාධකරුගේ නැගණියගේ සැමියා බව පොලීසිය පැවසීය.

"වැල්ලේ සාරංගගේ" ප්‍රතිවාදියෙකු ලෙස සැලකෙන තවත් අපරාධකරුවකු වන ඩුබායි නිපුන නැමැත්තාගේ පාර්ශ්වයෙන් මියගිය පුද්ගලයාට මරණ තර්ජන තිබීම හේතුවෙන් පොලීසිය ඔහුට අදාළ වෙළඳසැලට නොපැමිණෙන ලෙසද මින්පෙර දැනුම්දී තිබේ.

ඒ හේතුවෙන් පොලිස් අත්සන් පොතක්ද අදාළ වෙළෙඳසැළ තුළ තබා තිබූ අයුරු දැක ගන්නට ලැබුණු බව අද දෙරණ වාර්තාකරු පැවසීය.

එවන් පසුබිමක ඊයේ පස්වරුවේදීත් ඝාතනයට ලක්වූ පුද්ගලයාට ඩුබායි නිපුනගේ පාර්ශ්වය විසින් මරණ තර්ජන සිදුකර තිබුණි.

ඒ බව නොතකා ඔහු අද උදෑසන වෙළෙඳසැලට පැමිණි අවස්ථාවේදී  ඝාතනය සිදුවී ඇති බව පොලීසිය සඳහන් කළේය.