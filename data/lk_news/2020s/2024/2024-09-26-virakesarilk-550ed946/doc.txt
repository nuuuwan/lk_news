நெல் விவசாயிகளுக்கு வழங்கப்பட்டுவந்த 15,000 ரூபா உரமானியம் 25,000 ரூபாவாக உயர்வு; ஒக்டோபர் முதலாம் திகதியிலிருந்து நடைமுறைக்கு வரும் வகையில் ஜனாதிபதி பணிப்புரை

2024/2025 ஆம் ஆண்டு பெரும்போகத்தில் நெல் விவசாயிகளுக்கு ஹெக்டேயருக்கு 25,000 ரூபா உரமானியக் கொடுப்பனவை வழங்குமாறு ஜனாதிபதி அநுரகுமார திஸாநாயக்க திறைசேரிக்குப் பணிப்புரை விடுத்துள்ளார்.

அதன்படி, இதுவரை ஹெக்டேயருக்கு வழங்கப்பட்ட 15,000 ரூபா உரமானியம் தற்போது 25,000 ரூபாவாக அதிகரிக்கப்படும். இந்த மானியக்கொடுப்பனவு எதிர்வரும் ஒக்டோபர் மாதம் முதலாம் திகதியிலிருந்து நடைமுறைக்கு வருகிறது. இந்த மானியம் விவசாயிகளுக்கு உரியவாறு கிடைக்கக்கூடியவகையில் நேரடியாக அவர்களது வங்கிக்கணக்கில் வைப்பிலிடப்படும்.

விவசாய மூலப்பொருட்களை உரியவாறு முகாமைத்துவம் செய்யும் நோக்கில் நியாயமான விலையில் உரம் உள்ளிட்ட மூலப்பொருட்களை வழங்குவதற்கும், சிறந்த விவசாய நடைமுறைகளுக்கு ஏற்ப இரசாயன மற்றும் சேதன உரம் உள்ளிட்ட விவசாய மூலப்பொருட்களுக்கு மானியம் வழங்குவதற்குமான நடவடிக்கை எடுக்கப்படும் என புதிய அரசாங்கத்தின் தேர்தல் விஞ்ஞானபத்தில் குறிப்பிடப்பட்டிருந்தது. அதற்கு அமைவாகவே இந்த நடவடிக்கை எடுக்கப்பட்டுள்ளது.

அதேவேளை பின்னடைவை எதிர்கொண்டிருக்கும் மீன்பிடித்தொழிலை ஊக்குவித்து, உற்பத்திச்செலவைக் குறைப்பதற்காக எதிர்வரும் ஒக்டோபர் மாதம் முதலாம் திகதியிலிருந்து நடைமுறைக்கு வரும் வகையில் மீனவ சமூகத்துக்கு எரிபொருள் மானியத்தை வழங்குமாறும் ஜனாதிபதி அநுரகுமார திஸாநாயக்க திறைசேரிக்குப் பணிப்புரை விடுத்துள்ளார்.

இதற்கமைய ஆழ்கடல் மற்றும் நாளாந்த படகுகளுக்கு மாதாந்த அடிப்படையில் எரிபொருள் மானியம் வழங்கப்படும். இந்த மானியம் மீனவர்களின் வங்கிக்கணக்கில் நேரடியாக வைப்புச்செய்யப்படும்.

மீன்பிடித்தொழிலை நிலைபேறானதும், சுற்றுச்சூழலுக்கு ஏற்றவாறும் மேம்படுத்துதல் மற்றும் நிர்வகித்தல், அதனூடாக மீன் உற்பத்தியை அதிகரித்தல், நுகர்வோருக்கு நியாயமான விலையில் கிடைக்கச்செய்தல், மீன்பிடித்தொழிலில் ஈடுபடுவோரின் வாழ்க்கைத்தரத்தை மேம்படுத்தல் ஆகிய விடயங்களும் அரசாங்கத்தின் விஞ்ஞாபனத்தில் உள்ளடக்கப்பட்டுள்ள நிலையில், அதன்பிரகாரமே இந்நடவடிக்கை எடுக்கப்பட்டுள்ளது.

அத்தோடு தற்போது கடும் பின்னடைவை சந்தித்துவரும் கடன் மீன்பிடித்தொழிலை முன்னேற்றுவதற்கு அவசியமான நிதி மற்றும் தொழில்நுட்ப உதவிகளை வழங்குவதற்கும் நடவடிக்கை எடுக்கப்படும் என ஜனாதிபதி ஊடகப்பிரிவு தெரிவித்துள்ளது.