இந்தியா, ஆஸி. துடுப்பாட்ட வரிசைகள் வேகப்பந்துவீச்சாளர்களால் சின்னாபின்னம்; முதல் நாளில் 17 விக்கெட்கள்

பேர்த் விளையாட்டரங்கில் நடைபெற்றுவரும் உலகின் முதல்நிலை டெஸ்ட் அணிகளுக்கு இடையிலான முதலாவது போர்டர் - காவஸ்கர் டெஸ்ட் கிரிக்கெட் போட்டியில் இந்தியாவும் அவுஸ்திரேலியாவும் வேகப்பந்துவீச்சுக்களை எதிர்கொள்ள முடியாமல் திக்குமுக்காடிப் போயின.

போட்டியின் ஆரம்ப நாளான வெள்ளிக்கிழமை (22) 17 விக்கெட்கள் வீழ்த்தப்பட்டதுடன்  அவை அனைத்தும் வேகப்பந்துவீச்சாளர்களுக்கு சொந்தமாகின.

வேகப்பந்துவீச்சாளர்கள் இருவர் தலைவர்களாக விளையாடும் இப் போட்டியின் முதல் நாளன்று வேகப்பந்துவீச்சாளர்களின் ஆதிக்கம் ஓங்கியிருந்தது.

இப் போட்டியில் முதலில் துடுப்பெடுத்தாடத் தீர்மானித்த இந்தியா 49.4 ஓவர்களில் சகல விக்கெட்களையும் இழந்து 150 ஓட்டங்களுக்கு சுருண்டது.

இந்தியாவின் முன்வரிசை வீரர்கள் யஷஸ்வி ஜய்ஸ்வால் (0), டேவ்டத் படிக்கல் (0), மூத்த அனுபவசாலி விராத் கோஹ்லி (5), கே.எல். ராகுல் (26), மத்திய வரிசையில் த்ருவ் ஜுரெல் (11), வொஷிங்டன் சுந்தர் (4) ஆகியோர் ஆட்டம் இழக்க இந்தியாவின் மொத்த எண்ணிக்கை 73 ஓட்டங்களாக இருந்தது.

எனினும் ரிஷாப் பான்ட், நிட்டிஷ் குமார் ரெட்டி ஆகிய இருவரும் மிகவும் நிதானத்துடன் துடுப்பெடுத்தாடி இந்தியாவை பெரு வீழ்ச்சியிலிருந்து காப்பாற்றினர்.

ரிஷாப் பான்ட் 37 ஓட்டங்களையும் நிட்டிஷ் குமார் ரெட்டி 41 ஓட்டங்களையும் பெற்றனர்.

அவர்கள் இருவரும் 7ஆவது விக்கெட்டில் பகிர்ந்த 48 ஓட்டங்களே முதலாம் நாள் ஆட்டத்தில்  அதிசிறந்த இணைப்பாட்டமாக இருந்தது.

பந்துவீச்சில் ஜொஷ் ஹேஸ்ல்வூட் 29 ஓட்டங்களுக்கு 4 விக்கெட்களையும், மிச்செல் மார்ஷ் 12 ஓட்டங்களுக்கு 2 விக்கெட்களையும், மிச்செல் ஸ்டார்க் 14 ஓட்டங்களுக்கு 2 விக்கெட்களையும், அணித் தலைவர் பெட் கமின்ஸ் 67 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடி வரும் அவுஸ்திரேலியா முதலாம் நாள் ஆட்ட நேர முடிவில் 7 விக்கெட்களை இழந்து 67 ஓட்டங்களைப் பெற்றிருந்தது.

உஸ்மான் கவாஜா (8), மானுஸ் லபுஸ்ஷேன் (2), ஸ்டீவன் ஸ்மித் (0), மிச்செல் மார்ஷ் (6), பெட் கமின்ஸ் (3) ஆகிய அனைவரும் தங்களது விக்கெட்களை எதிரணியின் வேகப்பந்துவீச்சில் தாரைவார்த்தனர்.

அவுஸ்திரேலிய துடுப்பாட்டத்தில் மூவர் மாத்திரமே 10 அல்லது அதற்கு மேற்பட்ட ஓட்டங்களைப் பெற்றனர்.

அவரை விட ட்ரவிஸ் ஹெட் (11), நேதன் மெக்ஸ்வீனி (10) ஆகிய இருவரே இரட்டை இலக்க எண்ணிக்கைகளைப் பெற்றனர்.

பந்துவீச்சில் பதில் அணித் தலைவர் ஜஸ்ப்ரிட் பும்ரா 17 ஓட்டங்களுக்கு 4 விக்கெட்களையும், மொஹமத் சிராஜ் 17 ஓட்டங்களுக்கு 2 விக்கெட்களையும், ஹர்ஷித் ரானா 33 ஓட்டங்களுக்கு ஒரு விக்கெட்டையும் கைப்பற்றினர்.