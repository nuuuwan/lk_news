பெண்களுக்கு அதிகாரமளித்தல், சமூகங்கள் மத்தியில் மாற்றத்தை ஏற்படுத்தல்: Gunadamin Elephant House, USAID, மற்றும் Viridis ஒன்றிணைந்து மட்டக்களப்பில் மீள்சுழற்சிப் புத்தாக்கத்தை முன்னெடுக்கின்றன

மட்டக்களப்பு, மார்ச் 12, 2024 - சிலோன் கோல்ட் ஸ்ரோர்ஸ் பிஎல்சி (CCS) இன் Gunadamin Elephant House, சர்வதேச அபிவிருத்திக்கான அமெரிக்க முகவர் நிறுவனம் (USAID) மற்றும் Viridis Recycling ஆகியன ஒன்றிணைந்து, பொருளாதார வலுவூட்டல் மற்றும் சுற்றுச்சூழல் நலன் தொடர்பில் கழிவு சேகரிக்கும் பெண்களின் பங்களிப்புக்களை அங்கீகரிக்கும் வகையில் மட்டக்களப்பிலுள்ள செல்வநாயகம் ஞாபகார்த்த மண்டபத்தில் வைபவம் ஒன்றை ஏற்பாடு செய்துள்ளன.

இலங்கையில் முதன்முதல் பெண்களால் வழிநடாத்தப்படுகின்ற பிளாஸ்திக் மீள்சுழற்சி சேகரிப்பு வலையமைப்பு மற்றும் மூலப்பொருள் மீளப்பெறல் மத்தியஸ்தானத்தை கொண்டாடும் வகையில் இவ்வைபவம் ஏற்பாடு செய்யப்பட்டிருந்ததுடன், அத்துடன் பிளாஸ்திக் கழிவு சேகரிப்புக்காக மின்சாரத்தில் இயங்கும் சைக்கிள்களும் கையளித்து வைக்கப்பட்டன. Gunadamin Elephant House இன் நிதியுதவியுடன் வழங்கப்பட்ட மின்சாரத்தால் இயங்கும் இந்த சைக்கிள்கள், கழிவு முகாமைத்துவ வினைதிறனை மேம்படுத்தி, சூழலுக்கு ஏற்படும் தாக்கத்தைக் குறைப்பதில் ஒரு முக்கியமான படியாக அமைந்துள்ளது.

ஜோன் கீல்ஸ் ஹோல்டிங்ஸ் பிஎல்சி (JKH) இன் நுகர்வோர் உணவுகள் துறையின் தலைவர் திரு. தமிந்த கம்லத் அவர்கள் இந்த வைபவத்தில் உரையாற்றுகையில், “சுற்றுச்சூழலைப் பேணிப் பாதுகாத்தல் மற்றும் சமூகத்திற்கு அதிகாரமளித்தல் ஆகியவற்றில் புத்தாக்கமான தீர்வுகளை வழங்குவதில் நாம் கொண்டுள்ள அர்ப்பணிப்புடனான ஈடுபாட்டை மின்சாரத்தில் இயங்கும் இந்த சைக்கிள்கள் பிரதிநிதித்துவப்படுத்துகின்றன.

இத்தகைய முயற்சிகள் பிளாஸ்திக் சேகரிப்பை நிலைபேணத்தகு வழியில் அதிகரிக்கும் என நாம் நம்புவதுடன், காவியா பெண்கள் சுய அபிவிருத்தி நிலையத்துடனான (Kaviya Self Development Women’s Centre) எமது கூட்டாண்மையானது, சூழல், சமூக மற்றும் ஆட்சி அதிகார இலக்குகள் (ESG Goals) மீதான எமது அர்ப்பணிப்பை சிறப்பாகக் காண்பிக்கின்றது,” என்று குறிப்பிட்டார்.

அரைநாள் நிகழ்வாக ஏற்பாடு செய்யப்பட்ட இந்த நிகழ்வினை, அமெரிக்க தூதரகத்தின் பிரதித் தலைமைத் தூதுவரான டக்ளஸ் ஈ. சொன்னெக், கிழக்கு மாகாண ஆளுநர் கௌரவ செந்தில் தொண்டமான், மற்றும் பல சிரேஷ்ட அரச அதிகாரிகள் உள்ளிட்ட பல பிரமுகர்கள்பங்குபற்றி சிறப்பித்து, இப்பெண்களின் சாதனைகளைப் பாராட்ட உதவியிருந்தனர்.

இவ்வைபவம் ஆரம்பிப்பதற்கு முன்பதாக, ஒரு பிளாஸ்திக் சேகரிப்பு முயற்சியும், “கழிவை வளமாக மாற்றுதல்” என்ற தொனிப்பொருளில், வீதி நாடகமும் இடம்பெற்றன.

இம்முயற்சியின் பரந்த விளைவைச் சுட்டிக்காட்டிய அமெரிக்க தூதரகத்தின் பிரதித் தலைமைத் தூதுவரான டக்ளஸ் ஈ. சொன்னெக் அவர்கள் கருத்து வெளியிடுகையில், “பொருளாதார வளர்ச்சிக்கான வாய்ப்புக்களை வலுப்படுத்தி, குடும்பங்கள், சமூகங்கள் மற்றும் நாட்டிற்கு நன்மைபயப்பதில், இலங்கையில் பெண்களுக்கு வருமானத்திற்கான வாய்ப்புக்களை அதிகரிப்பதற்கு அமெரிக்கா உதவி வருகின்றது.

வறுமைச் சக்கரத்தை தகர்ப்பதில், பெண்களின் பொருளாதார பாதுகாப்பு மற்றும் உள்ளடக்கம் ஆகியன முக்கியம் என்பதால், பெண்களின் முழுமையான வாய்ப்புக்களை வெளிக்கொண்டு வந்து, சம பொருளாதார வாய்ப்புக்களை வழங்குவதில் அமெரிக்கா கைகோர்த்துச் செயற்படுகின்றது,” என்று குறிப்பிட்டார்.

மேற்குறிப்பிட்ட கருத்தை எதிரொலித்த கிழக்கு மாகாண ஆளுநர் கௌரவ செந்தில் தொண்டமான் அவர்கள் மட்டக்களப்பில் பெண்கள் தொடர்பான முயற்சிகளை முன்னெடுப்பதில் ஈடுபட்டுள்ள நிறுவனங்களின் ஈடுபாட்டையும், அர்ப்பணிப்பையும் போற்றினார். அவர் இதற்கு வழங்கியுள்ள ஆதரவானது கணிசமான அளவில் சுற்றுச்சூழல் மற்றும் சமூக மாற்றத்தை முன்னெடுப்பதில், சமூகத்தால் முன்னெடுக்கப்படுகின்ற முயற்சிகளின் வலிமையைக் காண்பிக்கும் இச்செயற்திட்டத்தின் முக்கியத்துவத்தை அடிக்கோடிட்டுக் காட்டுகின்றது.

கடற்கரைப் பிரதேசங்களை அண்டிய ஐந்து மாகாணங்கள் மத்தியில் இந்த பிளாஸ்திக் கழிவு சேகரிப்பு வலையமைப்புக்கள் கிராமப்புற பெண்களின் பொருளாதார நிலைமையை கணிசமான அளவில் மேம்படுத்தியுள்ளன. சுழற்சிப் பொருளாதாரக் கட்டமைப்பை வெளிக்காண்பித்து, இச்செயற்பாட்டானது வளங்கள், மீளப்பெறுதல் மற்றும் மீள்உற்பத்தி ஆகியவற்றின் வினைதிறன் மிக்க மற்றும் நிலைபேணத்தகு பயன்பாட்டை வலியுறுத்துகின்றது.

Gunadamin Elephant House, USAID, மற்றும் Viridis ஆகியவற்றின் ஆதரவுடனான இந்த முயற்சி பிளாஸ்திக் அடங்கலாக மீள்சுழற்சி செய்யப்படக்கூடிய கழிவை இனங்கண்டு, சேகரித்து, மீள்சுழற்சிச் சங்கிலியில் அவற்றை உள்ளிணைத்துக் கொள்ள பெண்களுக்கு பயிற்சியளிக்கின்றது. இது கிட்டத்தட்ட 200 பேருக்கு வருமானமீட்டும் வாய்ப்பினைத் தோற்றுவித்துள்ளதுடன், பெண் கழிவு சேகரிப்பாளர்களின் வீட்டு வருமானங்களையும் அதிகரிக்கச் செய்துள்ளது.

இச்செயற்திட்டம் எத்தகைய விளைவை ஏற்படுத்தியுள்ளது என்பதற்கு சான்றாக, இந்த முயற்சியில் இணைந்து கொள்ள உள்நாட்டிலுள்ள பெண்களை ஊக்குவிப்பதில் பெரும் பங்காற்றியுள்ள காவியா பெண்கள் சுய அபிவிருத்தி நிலையத்தின் ஆதரவுடன், மட்டக்களப்பைச் சேர்ந்த பெண் கழிவு சேகரிப்பாளர்களில் ஒருவரான றோகினி தர்ஷன் அவர்கள் கருத்து வெளியிடுகையில், “என்னைப் பொறுத்தவரையில் இச்செயற்திட்டமானது குப்பையைப் பயன்படுத்தி, எதிர்பாராத வகையில் வருமானத்திற்கான மார்க்கமாக மாற்றியமைக்க வழிவகுத்துள்ளது. நான் தற்போது சூழலைத் தூய்மையாக்குவது மட்டுமல்லாது, அவ்வாறு செயற்படுவதன் மூலமாக வருமானத்தையும் ஈட்டி வருகின்றேன்,” என்று குறிப்பிட்டார்.

சிலோன் கோல்ட் ஸ்ரோர்ஸ்: 7 பல்வேறுபட்ட துறைகளில், 70 க்கும் மேற்பட்ட நிறுவனங்களுடன், கொழும்பு பங்குச்சந்தையில் நிரற்படுத்தப்பட்டுள்ள மிகப் பாரிய கூட்டு நிறுவனங்கள் குழுமமான ஜோன் கீல்ஸ் ஹோல்டிங்ஸ் பிஎல்சியின் (JKH) ஒரு துணை நிறுவனமான சிலோன் கோல்ட் ஸ்ரோர்ஸ் பிஎல்சி ஆனது யானைமார்க் (எலிபன்ட் ஹவுஸ்) வர்த்தகநாமத்தை தயாரித்து, விநியோகித்து வருகின்றது.

150 ஆண்டுகளுக்கும் மேலான பாரம்பரியத்துடன் போற்றப்பட்டு வருகின்ற எலிபன்ட் ஹவுஸ், அது வென்றெடுத்துள்ள நம்பிக்கை மற்றும் சமூக மேம்பாட்டுக்கான அர்ப்பணிப்புக்காக இலங்கையில் அனைத்து இல்லங்களிலும் ஆழமாக பின்னிப்பிணைந்துள்ளது. எலிபன்ட் ஹவுஸின் நிறுவன சமூகப் பொறுப்புணர்வுப் பிரிவாகச் செயல்பட்டு வருகின்ற Gunadamin Elephant House சமூகத்தை மேம்படுத்துவதற்காக திட்டமிடப்படுகின்ற பல்வேறு வகைப்பட்ட முயற்சிகளை அர்ப்பணிப்புடன் முன்னெடுத்து வருகின்றது.

இச்செயற்திட்டமானது கழிவு முகாமைத்துவப் பிரிவின் கீழ் முன்னெடுக்கப்படும் நிலையில், சமூகம் மற்றும் நிலைபேணத்தகு வழியில் மூலப்பொருட்களைப் பெறுதல் ஆகிய பிரிவுகளுடன் இணைந்து, நிலைபேணத்தகு மற்றும் பொறுப்புணர்வுடனான செயல்பாடுகளை நோக்கி, Gunadamin Elephant House இன் முழுமையான அணுகுமுறைக்கு வழிகோலுகின்றது.

USAID என்பது அமெரிக்க அரசாங்கத்தின் அபிவிருத்திக்கான முகவர் அமைப்பு என்பதுடன், பிரதானமாக வெளிநாடுகளுக்கான உதவிகளுக்கு பொறுப்பு வகிக்கின்றது. 60 ஆண்டுகளுக்கும் மேலாக உலகளாவில் அபிவிருத்தி மற்றும் மனிதாபிமான உதவிகளை USAID வழங்கி வந்துள்ளது.

இந்த முயற்சிக்கு USAID சமுத்திர பிளாஸ்திக் குறைப்பு நடவடிக்கை மூலமாக நிதியுதவி அளிக்கப்பட்டுள்ளது. ஐந்து ஆண்டு கால இலக்குடன், சூழலில் பிளாஸ்திக்குகளை குறைத்து, திண்மக்கழிவு  முகாமைத்துவ நடைமுறைகளை வலுப்படுத்தி, இலங்கையிலும், மாலைதீவிலும் மீள்சுழற்சி முயற்சிகளை மேம்படுத்துவதில் இந்த நடவடிக்கை அர்ப்பணிப்புடன் முன்னெடுக்கப்பட்டு வருகின்றது. இந்த ஒத்துழைப்பானது சமூக, பொருளாதார அதிகாரமளிப்பினை முன்னெடுக்கும் அதேசமயம், சுற்றுச்சூழலைப் பேணிப்பாதுகாப்பதை வழிநடாத்தல் என்ற USAID இன் இலக்கினைக் குறித்து நிற்கின்றது.

Viridis என்பது 2005 ஆம் ஆண்டில் ஸ்தாபிக்கப்பட்ட ஒரு முன்னணி மீள்சுழற்சி மற்றும் கழிவு முகாமைத்துவ நிறுவனமாகத் திகழ்வதுடன், பிரதானமாக இலங்கையில் PET போத்தல் மீள்சுழற்சி மற்றும் பல்வேறுபட்ட பிளாஸ்திக்குகளை செயல்படுத்தலில் கவனம் செலுத்தியுள்ளது.

17 ஆண்டுகளுக்கும் மேலான அனுபவத்துடன், இலத்திரனியல் கழிவு முகாமைத்துவம், ஆபத்தான கழிவை அகற்றுதல், நீர்ச்சுத்திகரிப்பு ஆலை பேணல் சேவை, மற்றும் பாதுகாப்பான வழியில் ஆவண/உற்பத்தி அழிப்பு அடங்கலாக தனது சேவைகளை விரிவுபடுத்தியுள்ளது. உயர்தர மீள்சுழற்சி செய்யப்பட்ட பொருட்கள் மற்றும் முழுமையான கழிவுத் தீர்வுகளை வழங்கி, வணிக நிறுவனங்களுக்கு சூழல் நிலைபேண்தகைமை மற்றும் நிதியியல் சேமிப்புக்களுக்கு Viridis பங்களித்து வருகின்றது.

2002 ஆம் ஆண்டில் ஸ்தாபிக்கப்பட்ட காவியா (Kaviya) நிறுவனம், தன்னம்பிக்கையைக் கட்டியெழுப்புதல் மற்றும் தலைமைத்துவ திறன்கள் மூலமாக நலிவுற்ற சமூகங்களுக்கு, குறிப்பாக பெண்களுக்கு அதிகாரமளிப்பதில் கவனம் செலுத்தியுள்ளது. மட்டக்களப்பில் அனைத்து 14 பிரதேச செயலாளர் பிரிவுகளிலும் செயற்பட ஆரம்பித்த இந்த நிறுவனம், சுனாமி மற்றும் யுத்த காலங்கள் போன்ற நெருக்கடியான காலங்களில் முக்கியமான உதவிகளை வழங்கியுள்ளது.

தற்போது சந்தை வாய்ப்புக்களை மேம்படுத்தி, பொருளாதார வளர்ச்சி ஊக்குவிக்கும் நோக்குடன், இப்பிரதேசங்களில் பெண்களின் தொழில்முயற்சியாண்மையை மேம்படுத்துவதை வலியுறுத்தும் வகையில், காவியா நிறுவனம் தனது பணிகளை முன்னெடுத்து வருகின்றது.