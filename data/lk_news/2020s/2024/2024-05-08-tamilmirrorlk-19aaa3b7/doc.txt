ஜனாதிபதித் தேர்தலைத் தவிர ’வேறெந்த தேர்தலும் இல்லை’

அரசியலமைப்பின் பிரகாரம் ஜனாதிபதித் தேர்தலைத் தவிர வேறு எந்தத் தேர்தலும் இவ்வருடம் நடைபெறாது என அரச தரப்பின்  பிரதம கொறடாவும் அமைச்சருமான   பிரசன்ன ரணதுங்க சபையில் அறிவித்தார்.

பாராளுமன்றத்தில் செவ்வாய்க்கிழமை (07) பாராளுமன்ற உறுப்பினர் தயாசிறி ஜயசேகர எழுப்பிய கேள்விக்கு பதிலளிக்கும் போதே  அரச தரப்பின்  பிரதம கொறடாவும் அமைச்சருமான   பிரசன்ன ரணதுங்க இந்த அறிவிப்பை  விடுத்தார்.

பாராளுமன்றம்  பிரதி சபாநாயகர் அஜித் ராஜபக்ஷ தலைமையில்   கூடியது.இதன்போது அமைச்சர் பிரசன்ன ரணதுங்கவிற்கும் சுயாதீன எதிரணி எம்.பி. யான  தயாசிறி ஜயசேகரவிற்கும் இடையில் வாதப் பிரதிவாதம்    இடம்பெற்றது.

சுயாதீன எதிரணி எம்.பி.யான தயாசிறி ஜயசேகர  கருத்தையொன்றை முன்வைக்கையில், உள்ளூராட்சி மன்றத் தேர்தல் காலவரையறையின்றி ஒத்திவைக்கப்பட்டுள்ளது. அதற்கு பணம் கொடுக்க முடியாது என்று அரசு சொல்கிறது. ஆனால் அரசாங்கம்  பரவலாக்கப்பட்ட நிதியின் கீழ் 2023.12.29 அன்று ஒரு சுற்றறிக்கையை வெளியிட்டுள்ளது.  .அபிவிருத்தித் திட்டங்களை ஜூலை 31க்குள் முடிக்குமாறு கேட்டுக் கொள்ளப்பட்டுள்ளது. ஒரு வருட வேலையை ஏழு மாதங்களில் முடிக்குமாறு கூறப்பட்டுள்ளது. இது ஜனாதிபதித் தேர்தலை இலக்காகக் கொண்ட வேலைத்திட்டம் என்பது தெளிவாகின்றது.

இது அரசாங்கத்தின் அமைச்சர்களுக்குத் தேவையானதைச் செய்வதாகும். இது அரசியல் கட்சிகளுக்கு இழைக்கப்படும் பெரும் அநீதியாகும். இவை அனைத்தும் சேர்ந்து 3.4 பில்லியன், அதாவது அனைத்து உள்ளூராட்சி மன்றங்களுக்கும் கொடுத்த பிறகு, இது ஒரு பெரிய பிரச்சினையாக உருவெடுக்கும். உள்ளூராட்சி தேர்தலை நடத்த அரசாங்கத்திடம் பணமில்லை என்கிறார்கள்.  பிரதமர் அவர்களே, இந்த முற்றிலும் தவறான செயல்முறையை நிறுத்துமாறு கேட்டுக்கொள்கிறேன். தயவுசெய்து உள்ளூராட்சி மன்றத் தேர்தலை நடத்துங்கள் என்றார்.

இதற்கு அரச தரப்பின்  பிரதம கொறடாவும் அமைச்சருமான   பிரசன்ன ரணதுங்க பதிலளிக்கையில்,  அவர் என்ன நிதியைப் பற்றி பேசுகின்றார் என்று எனக்குத் தெரியவில்லை. அபிவிருத்திப் பணிகளையா நீங்கள் நிறுத்தச் சொல்கிறீர்கள்? உள்ளூராட்சி மன்றத்  தேர்தல் மாத்திரமன்றி மாகாண சபைத் தேர்தலும் பிற்போடப்பட்டுள்ளது. ஆனால் அரசியலமைப்பின் பிரகாரமே ஜனாதிபதி தேர்தல் நடத்தப்படுவதாக ஜனாதிபதி தெரிவித்துள்ளார். அரசியலமைப்பின் பிரகாரம் ஜனாதிபதித் தேர்தலைத் தவிர வேறு எந்தத் தேர்தலும் இவ்வருடம் நடைபெறாது

அபிவிருத்தி நடவடிக்கைகளுக்காக எம்.பி.க்களுக்கான எந்த ஒதுக்கீட்டையும் அரசாங்கம் ஒதுக்கவில்லை. இதைப் பற்றி முதலும் நான்  கூறியுள்ளேன். பிரதேச  ஒருங்கிணைப்புக் குழுக்களுக்கு உங்கள் பரிந்துரைகளைத் கூறுங்கள். அந்த பரிந்துரைகளை அங்கிருந்து செயல்படுத்த முடியும்.

உள்ளூராட்சி மன்றத்  தேர்தலை நடத்துமாறு அரசாங்கத்தை வற்புறுத்துவதன் மூலம் எதிர்க்கட்சிகள் இந்த தருணத்தில் அரசாங்கத்தின் அபிவிருத்திச் செயற்பாடுகள் தொடர்பில் தவறான கருத்தை நாட்டுக்கு முன்வைக்கின்றன  .நாட்டுக்கு தவறான எண்ணத்தை ஏற்படுத்தாதீர்கள் என்றார்.