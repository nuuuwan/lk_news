பொரளையிலுள்ள இந்துக்களின் தகனசாலை நவீனமயப்படுத்தப்படும் : லயன் மனோகரனிடம் கொழும்பு மாநகர சபையின் பிரதான வைத்திய அதிகாரி உறுதி

கொழும்பு மாநகர சபையினால் பராமரிக்கப்படும் பொரளையில் உள்ள இந்து மக்களின் உடல்களை தகனம் செய்யும் தகனசாலையை மீள நிர்மாணித்து நவீனமயப்படுத்தப்படுமென கொழும்பு மாநகர சபையின் பிரதான வைத்திய அதிகாரி கீர்த்திகா ரட்ணவர்தன உறுதியளித்தார்.

கொழும்பு மாநகர சபைக்கு சொந்தமான பொரளை கனத்தையிலுள்ள இந்து மக்களின் இறந்த உடல்களை தகனம் செய்யும் தகனசாலைப் பகுதி பராமரிப்பின்றி காணப்படுவதாக வீரகேசரி பத்திரிகையில் அண்மையில் செய்தியொன்று வெளியாகியிருந்தது.

கொழும்பு மாநகர சபையின் முன்னாள் உறுப்பினரான சிதம்பரம்பிள்ளை லயன் மனோகரன் குறித்த செய்தி தொடர்பில், கொழும்பு மாநகர சபையின் பிரதான வைத்திய அதிகாரி கீர்த்திகா ரட்ணவர்தனவுக்கு தெரியப்படுத்தியதுடன்  கலந்துரையாடலை மேற்கொண்டுள்ளார்.

கொவிட் தொற்று மற்றும் நாட்டில் ஏற்பட்ட பொருளாதார சிக்கலுடன் கூடிய காலகட்டத்தில் ஏற்பட்ட நிதிப் பற்றாக்குறை மற்றும் கடந்த காலங்களில் குத்தகைக்கு வழங்கப்பட்டவர்களால் பொரளை கனத்தையிலுள்ள இந்து மக்களின் இறந்த உடல்களை தகனம் செய்யும் பகுதி பராமரிக்கப்படாமையுமே இதற்கு காரணம் எனவும் குத்தகைக்கு எடுத்தவர்கள் அவற்றை கைவிட்டு சென்றுள்ளதாகவும் இதற்கு கொழும்பு மாநகர சபையால் கடந்த காலங்களில் நிதி ஒதுக்கப்படவில்லை எனவும் எதிர்வரும் 2025 ஆம் ஆண்டுக்கான வரவு - செலவுத்திட்டத்தில் இதற்கான நிதி ஒதுக்கப்பட்டு அதனை மீண்டும் நிர்மாணம் செய்ய நடவடிக்கை எடுக்கவுள்ளதாகவும் கொழும்பு மாநகர சபையின் பிரதான வைத்திய அதிகாரி திருமதி கீர்த்திகா ரட்ணவர்தன உறுதியளித்தார்.

குறிப்பாக வடிகால் நிர்மாணிப்பு உள்ளிட்ட குறைபாடுகளை மேற்கொண்டு நவீனமயப்படுத்தும் வேலைத்திட்டங்கள் 2025 ஆம் ஆண்டு பெப்ரவரியில் முன்னெடுக்கப்படும் எனவும் அதற்குரிய அனைத்து நடவடிக்கைளும் இடம்பெற்று வருவதாகவும் கொழும்பு மாநகர சபையின் பிரதான வைத்திய அதிகாரி திருமதி கீர்த்திகா ரட்ணவர்தன இதன்போது தெரிவித்தார்.

இது குறித்து கொழும்பு மாநகர சபையின் ஆணையாளர் பாலித்த நாணயக்காரவின் கவனத்திற்கும் கொழும்பு மாநகர சபையின் முன்னாள் உறுப்பினர் சிதம்பரம்பிள்ளை லயன் மனோகரன் கொண்டு சென்றுள்ளதையடுத்து மாநாகர ஆணையாளரும் இது குறித்து அதிகாரிகளுடன் கலந்தாலோசித்து மிகவிரைவில் நடவடிக்கை எடுப்பதாகத் தெரிவித்துள்ளார்.

இதேவேளை, குறித்த பொரளையிலுள்ள மயானத்திற்கு சிதம்பரம்பிள்ளை லயன் மனோகரனுடன் அதிகாரிகள் சென்று பார்வையிட்டதுடன் மீள் நிர்மாணிப்பு நடவடிக்கைகளை ஆரம்பிப்பதற்கான ஆரம்ப கட்ட கலந்துரையாடல் நடவடிக்கைகளையும் மேற்கொண்டுள்ளனர்.

இதேவேளை, மாநகர சபைக்கு பொதுமக்கள் வருகை தந்து அதிகாரிகளிடம் பிரச்சினைகளை முன்வைக்கும் பொதுமக்கள் சந்திப்புக்கான நாளை கொழும்பு மாநகர சபையின் புதிய ஆணையாளர் பாலித்த நாணயக்கார மீண்டும் அமுல்படுத்தியுள்ளார்.

ஆகையால் ஒவ்வொரு திங்கட்கிழமையும் காலை 9 மணி முதல் நண்பகல் 12 மணிவரை கொழும்பு மாநகர சபையின் முதலாம் மாடியிலுள்ள அலுவலகத்தில் மக்கள் தங்களது பிரச்சினைகளை தெரியப்படுத்தி அவற்றுக்கான தீர்வுகளைப் பெற்றுக்கொள்ள முடியும் என்பது குறிப்பிடத்தக்கது.