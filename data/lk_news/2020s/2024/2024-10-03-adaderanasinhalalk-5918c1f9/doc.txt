කුෂ් මත්ද්‍රව්‍ය තොගයක් සමග පුද්ගලයෙක් ගුවන්තොටේ දී මාට්ටු

නීතිවිරෝධී ලෙස මෙරටට රැගෙන එන ලද කුෂ් මත්ද්‍රව්‍ය තොගයක් සමග පුද්ගලයෙකු කටුනායක ගුවන්තොටුපොළේ දී අත්අඩංගුවට ගෙන තිබේ.

පොලිස් මත්ද්‍රව්‍ය නාශක කාර්යාංශයේ ගුවන්තොටුපොළ ඒකකයේ නිලධාරින් කණ්ඩායමක් විසින් සිදුකළ වැටලීමකදී මෙම සැකකරු අත්අඩංගුවට ගෙන ඇති බව වාර්තා වේ.

අත්අඩංගුවට ගත් සැකකරු සතුව තිබී කුෂ් මත්ද්‍රව්‍ය කිලෝග්‍රෑම් එකයි ග්‍රෑම් 883ක් සොයාගෙන තිබේ.

මේ අතර අයිස් මත්ද්‍රව්‍ය කිලෝග්‍රෑම් එකයි ග්‍රෑම් 838ක් සමග පුද්ගලයෙකු මිදිගම ඉබ්බාවල ප්‍රදේශයේ දී අත්අඩංගුවට ගෙන තිබේ.

මිදිගම පොලිස් ස්ථානයට ලැබුණු තොරතුරකට අනුව යතුරුපැදියකින් ගමන් කරමින් සිටි පුද්ගලයෙකු පරීක්ෂා කිරීමේදී මෙම මත්ද්‍රව්‍ය තොගය සොයාගෙන ඇති බව වාර්තා වේ.

අත්අඩංගුවට ගත් සැකකරු 20 හැවිරිදි වැලිගම ප්‍රදේශයේ පදිංචිකරුවෙකු වන අතර වැටලීම සිදුකරන අවස්ථාවේ එම ස්ථානයේ සිටි තවත් තිදෙනෙකු පළාගොස් තිබේ.

ඔවුන් අත්අඩංගුවට ගැනීම සඳහා විමර්ශන ආරම්භ කර ඇති බව පොලීසිය සඳහන් කළේය.

මේ අතර අයිස් මත්ද්‍රව්‍ය ග්‍රෑම් 920ක් සමග පුද්ගලයෙකු වැලිපැන්න කොස්ගහදෙණිය ප්‍රදේශයේ දී අත්අඩංගුවට ගෙන තිබේ.

අත්අඩංගුවට ගෙන ඇත්තේ 29 හැවිරිදි වලගෙදර ප්‍රදේශයේ පදිංචිකරුවෙකු බව පොලීසිය සඳහන් කළේය.