திருகோணமலை சம்பூரில் பெண்கள் பொலிஸாரால் தாக்கப்பட்ட விவகாரம் குறித்து இளம் பத்திரிகையாளர் சங்கம் மனித உரிமை ஆணைக்குழுவிற்கு கடிதம் - பொலிஸாருக்கு எதிராக விசாரணைகளை முன்னெடுக்குமாறு வேண்;டுகோள்

திருகோணமலை சம்பூரில் முள்ளிவாய்க்கால் கஞ்சியை தயாரித்து வழங்கிய பெண்களிற்கு எதிராக இலங்கை பொலிஸார் செயற்பட்ட விதம் குறித்து இலங்கை மனித உரிமை ஆணைக்குழு விசாரணைகளை முன்னெடுக்கவேண்டும் என இலங்கை இளம் பத்திரிகையாளர்கள் சங்கத்தின் தரிந்துஜெயவர்த்தன வேண்டுகோள் விடுத்துள்ளார்.

இலங்கை மனித உரிமை ஆணைக்குழுவின் தலைவருக்கு எழுதியுள்ள கடிதத்தில்  தரிந்து ஜெயவர்த்தன இந்த வேண்டுகோளை விடுத்துள்ளார்.

சம்பூர் விவகாரம் தொடர்பில் - இலங்கை பொலிஸாரின் நடவடிக்கைகள் தொடர்பில் விசாரணைகளை மேற்கொள்ளவேண்டும் இலங்கை அரசமைப்பின் பல பிரிவுகளின் கீழ்; நடவடிக்கை எடுக்கவேண்டும் என வேண்டுகோள் விடுக்கின்றோம் என தரிந்து ஜெயவர்த்தன வேண்டுகோள் விடுத்துள்ளார்

இலங்கை அரசமைப்பினால் உறுதிப்படுத்தப்பட்ட அடிப்படை உரிமைகளை மீறும் விதத்தில் இலங்கை பொலிஸார் நடந்துகொண்டனர் என இலங்கை மனித உரிமை ஆணைக்குழு தீர்ப்பளிக்கவேண்டும் எனவும் அவர் வேண்டுகோள் விடுத்துள்ளார்.

பொலிஸ்மா அதிபரும் தேசிய பொலிஸ் ஆணைக்குழுவும் மனித உரிமைகளை மீறிய அதற்கு உதவிய பொலிஸ்உத்தியோகத்தர்களுக்கு  எதிராக ஒழுக்காற்று நடவடிக்கைகளை எடுக்கவேண்டும் என மனித உரிமை ஆணைக்குழு பரிந்துரை செய்யவேண்டும் எனவும் அவர் தனது கடிதத்தில் வேண்டுகோள் விடுத்துள்ளார்.

பெண்களை ஈவிரக்கமற்ற விதத்தில் மனிதாபிமானமற்ற விதத்தில் இழிவான விதத்தில் நடத்திய பொலிஸாருக்கு எதிராக சித்திரவதை சட்டத்தின்கீழ் நடவடிக்கை எடுக்கவேண்டும் என பொலிஸ்மா அதிபருக்கும் சட்டமா அதிபருக்கும் மனித உரிமை ஆணைக்குழு பரிந்துரை செய்யவேண்டும் எனவும் தரிந்து ஜெயவர்த்தன வேண்டுகோள் விடுத்துள்ளாh.