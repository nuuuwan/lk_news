தனியார் துறையின் அரிசி இறக்குமதி மூலம் 430 காேடி ரூபா இலங்கை சுங்கம் இலாபம் - இலங்கை சுங்கத்திணைக்களம் தெரிவிப்பு

அரிசி இறக்குமதி செய்வதற்கு தனியார் துறைக்கு அனுமதி வழங்கியதன் மூலம் கடந்த சில தினங்களில் இலங்கை சுங்கம் இறக்குமதி வரியாக 430 கோடி ரூபா ஈட்டிக்கொண்டுள்ளது. இறக்குதி செய்யப்பட்ட 67ஆயிரம் மெட்ரிக்தொன் அரிசி மூலமே இந்த வருமானத்தை ஈட்டிக்கொண்டுள்ளதாகவே இலங்கை சுங்கம் தெரிவித்துள்ளது.

கடந்த சில வாரங்களாக நாட்டில் ஏற்பட்ட அரிசிக்கான தட்டுப்பாட்டுக்கு தீர்வுகாணும் வகையில் அரசாங்கத்தின் அனுமதியுடன் அரிசி இறக்குமதிக்காக தனியார் துறைக்கும் அரசாங்கம் அனுமதி அளித்திருந்தது. அதன் பிரகாரம் டிசம்பர் 20ஆம் திகதிவரை அரிசி இறக்குமதிக்கு அனுமதி அளித்து வர்த்தமானியும் வெளியிடப்பட்டிருந்தது. அதனடிப்படையில் இந்த காலப்பகுதிக்குள் அவசர தேவை நிமித்தம் 70ஆயிரம் மெட்ரிக்தொன் அரிசி இறக்குமதி செய்ய அரசாங்கம் தீர்மானித்திருந்தது.

இந்த காலப்பகுதிக்குள் தனியார் துறையினர் 67ஆயிரம் மெட்ரிக்தொன் அரிசி இறக்குமதி செய்துள்ளதன் மூலம் இலங்கை சுங்கம் இதன் மூலம் 430 கோடி ரூபா இறக்குமதி வரியாக ஈட்டிக்கொண்டுள்ளது.

என்றாலும் அரிசி இறக்குமதிக்கான காலம் முடிவடைந்துள்ள நிலையில், ஜனவரி 10ஆம் திகதிவரை அந்த காலத்தை நீடிப்பதற்கு அரசாங்கம் தீர்மானித்துள்ள போதும் அதுதொடர்பான வர்த்தமானி அறிவிப்பு இதுவரை வெளியிடப்படவில்லை. இந்நிலையில் வர்த்தமானி வெளியிடப்படும் வரை  அந்த காலப்பகுதியில் இலங்கை சுங்கத்துக்கு வரும் அரிசியை வெளியேற்ற முடியாது என இலங்கை சுங்க திணைக்களத்தின் மேலதிக பணிப்பாளர் நாயகம் சீவலி அருக்கொட தெரிவித்துள்ளார்.

அத்துடன் அரசாங்கம் இறக்குமதி செய்யும் 5200 மெட்ரிக்தாென் அசிரி எதிர்வரும் செவ்வாய்க்கிழமை நாட்டுக்கு வந்தடைய இருக்கின்றபோதும் குறித்த வர்த்தமானி வெளியிடப்படாவிட்டால் அரிசி தொகையை வெளியிட முடியுமாமல் போகும் எனவும் அவர் தெரிவித்துள்ளார்.