வாழை - விமர்சனம்

தயாரிப்பு : நவ்வி ஸ்டுடியோஸ் & ஃபார்மர்ஸ் மாஸ்டர் பிளான் புரொடக்ஷன் & டிஸ்னி பிளஸ் ஹாட்ஸ்டார்

நடிகர்கள்: பொன் வேல், ராகுல், கலையரசன், நிகிலா விமல், திவ்யா துரைசாமி, ஜானகி மற்றும் பலர்.

'பரியேறும் பெருமாள்', 'கர்ணன்', 'மாமன்னன்' ஆகிய திரைப்படங்களை இயக்கியதன் மூலம் ரசிகர்களிடத்தில் தனித்த கவனத்தை ஈர்த்தவர் இயக்குநர் மாரி செல்வராஜ். தமிழ் திரையுலகில் இயக்குநர் பா. ரஞ்சித் முன்னெடுத்திருக்கும் ஒடுக்கப்பட்டவர்களுக்கான படைப்பு உலகில் தளபதியாக திகழும் மாரி செல்வராஜ் இயக்கத்தில் உருவாகி இருக்கும் 'வாழை' எனும் திரைப்படம் - அவருடைய சொந்த வாழ்க்கையில் நடைபெற்ற உண்மைச் சம்பவங்களை தழுவி தயாரானதாக அவரே அறிவித்திருந்தார். இந்நிலையில் இந்தத் திரைப்படம் அனைத்து தரப்பு ரசிகர்களையும் கவர்ந்ததா? இல்லையா? என்பதனை தொடர்ந்து காண்போம்.

தூத்துக்குடி மாவட்டம் ஸ்ரீவைகுண்டம் பகுதிக்கு அருகே உள்ள சிறிய கிராமம் ஒன்றில் கூலிக்கு வாழைக் கொல்லையில் வேலை செய்கிறார் ஜானகி. கணவரை இழந்த இவருக்கு வேம்பு ( திவ்யா துரைசாமி) சிவணைந்தான் ( பொன் வேல்) என இரண்டு வாரிசுகள்.‌ ஜானகி- வாழைத் தாரை மொத்த சந்தையில் விற்பனை செய்யும் வியாபாரி ஒருவருக்கு இடைத்தரகராக இருக்கும் பத்மன் என்பவருக்கு  கீழ் பணியாற்றுகிறார்.

ஜானகியும், திவ்யா துரைசாமியும் நாளாந்தம் வாழைத்தார் சுமப்பதற்காக பணியாட்களுடன் பயணிக்கிறார்கள். வாழைத் தாரை சுமப்பதற்கு ராகுலுக்கு விருப்பமே இல்லை. ஆனாலும் குடும்ப சூழல் காரணமாகவும், அம்மா மீது இருக்கும் அன்பின் காரணமாகவும் விடுமுறை தினங்களில் வாழைத் தாரை சுமக்கிறான்.‌

இந்த தருணத்தில் அரசாங்க பாடசாலையில் பயிலும் பொன் வேல், தேர்வில் அதிகளவில் பெறுபேறு பெற்று முதல் மாணவனாக இருக்கிறான். அவன் தொடர்ந்து பாடசாலை கல்வியில் கவனம் செலுத்த விரும்புகிறான். இந்த நிலையில் பொன் வேலுக்கு அவருடைய பாடசாலையில் (பூங்கொடி) நிகிலா விமல் ஆசிரியையாக பணியாற்றுகிறார். ஆசிரியர் மீது இனம்புரியாத அன்பு பொன் வேலுக்கு உருவாகிறது.

இதற்கு பொன் வேலின் நண்பரான சேகர் ( ராகுல் ) உதவி செய்கிறார். அந்தப் பாடசாலையில் நடைபெறும் ஆண்டு விழாவில் நிகழ்த்தவிருக்கும் கலை நிகழ்வுக்கு ராகுல் தெரிவு செய்யப்படுகிறார். அவன் நடன பயிற்சி பெறுவதற்காக விடுமுறை தினத்தில் பாடசாலைக்கு வருமாறு ஆசிரியை பூங்கொடி வேண்டுகோள் விடுக்க, அதை ஏற்கிறார் பொன் வேல். ஆனால் குடும்ப சூழல் காரணமாக வாழைத்தார் சுமக்க கூலி வேலைக்கு கிளம்பும்போது  அவருடைய சகோதரி வேம்பு மற்றும் வேம்புவின் மனம் கவர்ந்த காதலனான கனி ஆகியோரின் உதவியுடன் தன் தாயான ஜானகிக்கு தெரியாமல் பாடசாலைக்கு செல்கிறான்.

பாடசாலையில்  பொன் வேலின் மனம் கவர்ந்த ஆசிரியரான நிகிலா விமல் நடன பயிற்சி அளிக்க பொன் வேல் பயிற்சி பெறுகிறான்.‌ அதன் பிறகு மதிய உணவிற்காக வாழை கொல்லை ஒன்றில் புகுந்து பழுத்த வாழைத் தாரிலிருந்து வாழைப்பழத்தை பறித்து சாப்பிடும் போது தோட்டக்காரர் அவரை தாக்கி, தண்டனை தருகிறார். அதிலிருந்து தப்பி, பசியின் காரணமாக வீட்டுக்கு வருகிறார்.‌

அம்மா வேலைக்குப் போகவில்லையா? என கேட்க  ராகுல் பதில் சொல்ல இதனால் ஆத்திரமடையும் அவனது அம்மா ஜானகி அவனை அடிப்பதற்காக துரத்த பொன் வேல் ஓடி, ஊரின் ஒதுக்குப்புறத்தில் இருக்கும் கண்மாயில் இறங்கி அந்த நீரை அருந்தி பசியாற்றிக் கொண்டு அங்கேயே உறங்கி விடுகிறான்.

அழுகுரல் கேட்டு உறக்கம் கலைந்து அவன் பார்க்கும் போது காவல்துறை - அரசு அதிகாரிகள்- ஊர் மக்கள்- என ஏராளமானவர்கள் குழுமி இருக்க  அதற்கான காரணம் என்ன என்பதை உணர்வுபூர்வமாக விவரிப்பது தான் இப்படத்தின் கதை.

இயக்குநர் மாரி செல்வராஜின் பால்யப்பருவத்தில் நடைபெற்றதாக விவரிக்கப்படும் இந்த திரைக்கதையில் உண்மை இருந்தாலும் ரசிகர்களுக்காக சில வணிகத்தனமான சமரசங்களையும் இயக்குநர் மேற்கொண்டிருப்பது தெரிய வருகிறது.

முதல் பாதியை விட இரண்டாம் பாதியில் உணர்வு மிகுந்த தருணங்கள் அதிகம் இருப்பதும் படத்தை வலுவூட்டுகிறது. குறிப்பாக உச்சகட்ட காட்சி யாரும் எதிர்பாராத வகையில் அமைந்திருப்பதால் படத்தை ரசிக்க வைக்கிறது.

படத்திற்கு சிவணைந்தான் கதாபாத்திரத்தில் நடித்திருக்கும் பொன் வேல்-  இயக்குநர் மாரி செல்வராஜின் கனவிற்கு தன்னுடைய முழு பங்களிப்பை வழங்கி ரசிகர்களை கவர்கிறார்.  சேகராக நடித்திருக்கும் ராகுல் - கமல் ரசிகராக நடித்து ரசிகர்களை சிரிக்க வைத்து மனதில் இடம் பிடிக்கிறார்.

பொன் வேல் - ராகுல் ஆகியோரை கடந்து ஆசிரியை பூங்கொடி  கதாபாத்திரத்தில் நடித்திருக்கும் நடிகை நிகிலா விமல்-  ரசிகர்களின் மனதில் நிற்கிறார். வேம்புவாக நடித்திருக்கும் திவ்யா துரைசாமியும், கனியாக நடித்திருக்கும் கலையரசனும் அசலான மண்ணின் மைந்தர்களாகவும், கண்ணியமிக்க காதலர்களாகவும் நடித்து ரசிகர்களை கவர்கிறார்கள்.

படத்திற்கு பக்க பலமாக இருப்பது ஒளிப்பதிவும், பாடல்களும், பின்னணி இசையும் தான். அதிலும் குறிப்பாக உச்சகட்ட காட்சியில் இடம்பெறும் 'பாதவத்தி..' எனத் தொடங்கும் பாடல் ரசிகர்களின் மனதை தொடுகிறது.

மாரி செல்வராஜ் தான் திறமையான படைப்பாளி என்பதை வாழைப் பயத்திலும் மீண்டும் நிரூபித்திருக்கிறார்.