நடிகர் ஆதி நடிக்கும் 'சப்தம்' திரைப்படத்தின் வெளியீட்டு திகதி அறிவிப்பு

நடிகர் ஆதி கதையின் நாயகனாக முதன்மையான கதாபாத்திரத்தில் நடித்திருக்கும் 'சப்தம் 'எனும் திரைப்படத்தின் வெளியீட்டு திகதி அதிகாரப்பூர்வமாக பிரத்யேக புகைப்படத்துடன் அறிவிக்கப்பட்டிருக்கிறது.

இயக்குநர் அறிவழகன் இயக்கத்தில் உருவாகி வரும் 'சப்தம்' எனும் திரைப்படத்தில் ஆதி, லட்சுமி மேனன், சிம்ரன்,  லைலா,  ரெடின் கிங்ஸ்லி, எம். எஸ். பாஸ்கர் உள்ளிட்ட பலர் நடித்திருக்கிறார்கள்.

அருண் பத்மநாபன் ஒளிப்பதிவு செய்திருக்கும் இந்த திரைப்படத்திற்கு எஸ். தமன் இசையமைத்திருக்கிறார். ஹாரர் திரில்லர் ஜேனரிலான இந்த திரைப்படத்தை ஆல்ஃபா பிரேம்ஸ் மற்றும் 7 ஜி ஃபிலிம்ஸ் ஆகிய நிறுவனங்கள் சார்பில் தயாரிப்பாளர்கள் சிவா மற்றும் அறிவழகன் ஆகியோர் இணைந்து தயாரித்திருக்கிறார்கள்.

இந்தத் திரைப்படத்தின் அனைத்து பணிகளும் நிறைவடைந்து வெளியீட்டிற்காக காத்திருக்கிறது. இந்நிலையில் இப்படத்தின் வெளியீடு தொடர்பான அதிகாரப்பூர்வமான அறிவிப்பு வெளியிடப்பட்டிருக்கிறது.

இதில் சப்தம் திரைப்படம் எதிர்வரும் பெப்ரவரி மாதம் 28 ஆம் திகதியன்று உலகம் முழுவதும் பட மாளிகையில் வெளியாகிறது. இதனைத் தொடர்ந்து இப்படத்தின் டீசர், பாடல்கள் ஆகியவை விரைவில் வெளியாகும் என எதிர்பார்க்கப்படுகிறது.