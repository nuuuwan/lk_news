සමන් රත්නායකව අධිකරණයට රැගෙන එයි

සෞඛ්‍ය අමාත්‍යාංශයේ අතිරේක ලේකම් සමන් රත්නායක මහතා මාළිගාකන්ද මහෙස්ත්‍රාත්වරිය හමුවේ ප්‍රකාශයක් ලබා දී තිබේ.

අද පෙරවරු 09ට පමණ මහර බන්ධනාගාර නිලධාරීන් විසින් සැකකරු අධිකරණය වෙත රැගෙන ආ බව "අද දෙරණ" වාර්තාකරු පැවසුවේය.

එහිදී මහෙස්ත්‍රාත් නිල මැදිරියේ දී පැය බාගයක පමණ කාලයක් ඔහු ප්‍රකාශයක් ලබා දී ඇති බවට වාර්තා වේ.

අනතුරුව මහෙස්ත්‍රාත්වරිය විසින් සමන් රත්නායක මහතාව එළඹෙන 14 වනදා දක්වා රිමාන්ඩ් බන්ධනාගාරගතකර තිබේ.

අනතුරුව සැකකාර සමන් රත්නායක මහතා බන්ධනාගාර නිලධාරින් විසින් යළි බන්ධනාගාරය වෙත රැගෙන ගිය බව "අද දෙරණ" අධිකරණ වාර්තාකරු පැවසුවේය.

හියුමන් ඉමියුනෝග්ලොබියුලින් ඖෂධ වංචාව සම්බන්ධයෙන් අත්අඩංගුවට ගත් සෞඛ්‍ය අමාත්‍යාංශයේ අතිරේක ලේකම් සමන් රත්නායක මහතා රහසිගත ප්‍රකාශයක් කිරීම සඳහා සූදානම් බව අධිකරණය හමුවේ ප්‍රකාශ කර තිබිණි.

ඒ අනුව අද දිනයේ එම ප්‍රකාශය සිදුකරන ලෙස මාළිගාකන්ද මහෙස්ත්‍රාත් ලෝචනී අබේවික්‍රම මහත්මිය නියම කර තිබිණි.

රක්ෂිත බන්ධනාගාරගත කර සිටින සෞඛ්‍ය අමාත්‍යාංශයේ අතිරේක ලේකම් සමන් රත්නායක මහතා මීට සුළු වේලාවකට පෙර අධිකරණය වෙත රැගෙන විත් තිබේ.

පසුගිය මාර්තු 1 වන දින ඒ මහතා අපරාධ පරීක්ෂණ දෙපාර්තමේන්තුව මඟින් අත්අඩංගුවට ගනු ලැබිණි.

ඉන් අනතුරුව මාළිගාකන්ද අධිකරණයට ඉදිරිපත් කිරීමෙන් අනතුරුව අද දක්වා රක්ෂිත බන්ධනාගාරගත කරන ලෙස අධිකරණය නියෝග කළේය.

ආන්දෝලනාත්මක හියුමන් ඉමියුනෝග්ලොබියුලින් ඖෂධ සිද්ධිය පිළිබඳ සමන් රත්නායකට චෝදනා එල්ල වී ඇත.