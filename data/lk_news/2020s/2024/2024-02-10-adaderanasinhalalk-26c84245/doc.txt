රුපියල් මිලියන 58ක රත්‍රං පිට කිරීමට උත්සාහ කළ කතක් කොටු වේ

රැපියල් මිලියන 58ක වටිනාකමින් යුත් රත්‍රං කිලෝ 02යි ග්‍රෑම් 750ක් ගුවන් තොටුපොළෙන් පිට කි‍රීමට උත්සාහ කළ කාන්තාවක් අද (10) අත්අඩංගුවට ගෙන තිබේ.

ගුවන් තොටුපොළ පිරිසිදු කරන වයස අවුරුදු 55ක කාන්තාවක් මෙසේ අත්අඩංගුවට ගෙන ඇත.

ගුවන් තොටුපොළ මත්ද්‍රව්‍ය පාලන අංශය මඟින් සැකකාර කාන්තාව අත්අඩංගුවට ගත් බව වාර්තා වේ.

කටුනායක ගුවන් තොටුපොළේ තීරු බදු රහිත සාප්පු සංකීර්ණයේ වැසිකිළියක් තුළ දී මෙම ස්වර්ණාභරණ සහ ජෙල් තොගය අඩංගු පාර්සලය වෙනත් කාන්තාවක විසින් සැකකාර කාන්තාවට ලබා දී ඇත.

එය ගුවන් තොටුපොළෙන් පිටත සිටින පුද්ගලයෙකු වෙත ලබා දුන් පසු ඇයට රුපියල් හැට දහසක මුදලක් ලබා දෙන පොරොන්දුව මත තමන් මෙම පාර්සලය රැගෙන ගිය බව අත්අඩංගුවට ගත් කාන්තාව රේගුව හමුවේ ප්‍රකාශ කර තිබේ.

අත්අඩංගුවට ගෙන ඇත්තේ, 55 හැවිරිදි වියේ පසු වන වේයන්ගොඩ - මිරිදියලන්ද ප්‍රදේශයේ පදිංචි කාන්තාවකි.

ගුවන් තොටුපොළ රේගු නිලධාරීන් විසින් මෙම සේවිකාව අත්අඩංගුවේ තබා ගෙන වැඩිදුර විමර්ශන කටයුතු ආරම්භ කර තිබේ.