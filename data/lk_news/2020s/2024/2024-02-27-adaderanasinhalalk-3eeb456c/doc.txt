වාලච්චේන කඩදාසි කම්හලෙන් ලාභ ගන්න පහසු විදියක්

වාලච්චේන කඩදාසි කම්හල වැසී යාමේ තත්ත්වයකට ඉඩ නොතබා රාජ්‍ය පෞද්ගලික හවුල් ව්‍යාපාරයක් ලෙස පවත්වාගෙන යාමේ අවශ්‍යතාව අදාළ අමාත්‍යවරුන්ට සහ ජනාධිපතිවරයාට පෙන්වාදෙන බව ජාතික ආර්ථික හා භෞතික සැලසුම් පිළිබඳ ආංශික අධීක්ෂණ කාරක සභාවේ සභාපති මහින්දානන්ද අලුත්ගමගේ මහතා පසුගියදා පැවසීය.

ජාතික කඩදාසි සමාගමේ 2013, 2014 සහ 2015 වසරවලට අදාළ වාර්ෂික වාර්තා පසුගියදා (20) ජාතික ආර්ථික හා භෞතික සැලසුම් පිළිබඳ ආංශික අධීක්ෂණ කාරක සභාවේදී සැලකිල්ලට ගත් අවස්ථාවේදී කාරක සභා සභාපතිවරයා ඒ බව පැවසීය.

වාලච්චේන කර්මාන්ත ශාලාවේ යන්ත්‍ර 1956 වසරේ ගෙන්වන ලද ඒවා බැවින් මෙහි අලුත්වැඩියාවන් සඳහා ඇ. ඩොලර් මිලියන 1.2ක් අවශ්‍ය බවත් භාණ්ඩාගාරයෙන් මුදල් ප්‍රතිපාදන නොලැබුණු බැවින් මෙය රාජ්‍ය පෞද්ගලික හවුල් ව්‍යාපාරයක් ලෙස පවත්වාගෙන යාමට කැබිනට් පත්‍රිකාවක් ඉදිරිපත් කළද එම භූමිය සංචාරක ව්‍යාපාරයක් සඳහා වෙන් කරන ලද බැවින් ඒ සඳහා අනුමැතිය නොලැබුණ බව කර්මාන්ත අමාත්‍යාංශයේ ලේකම් තිලකා  ජයසුන්දර මහත්මිය මෙහිදී පැවසුවාය.

ඇ.ඩොලර් මිලියන 1.2ක් වියදම් කොට කර්මාන්ත ශාලාවේ යන්ත්‍ර අලුත්වැඩියාව සිදුකරන්නේ නම් දිනකට ටොන් 5 බැගින් කඩදාසි නිෂ්පාදනය කර මාසයකට රු. මිලියන 22ක ලාභයක් ලැබිය හැකි බවද මෙහිදී අනාවරණ විය.

අක්කර 340ක වපසරියක පැතිරී ඇති මෙම සම්පූර්ණ භූමිය සංචාරක කලාපයක් සඳහා නොගෙන ඉන් කොටසක් පමණක් ඒ සඳහා සලකා බැලීමේ හැකියාව ඇති බවද මෙහිදී සාකච්ඡා විය.

වාලච්චේන කඩදාසි කම්හල වැසෙන තත්ත්වයට පත්වුවහොත් විකිණීම වෙනුවට රාජ්‍ය පෞද්ගලික හවුල් ව්‍යාපාරයක් ලෙස පවත්වාගෙන යාම වැදගත් බැවින් ඒ සඳහා කාරක සභාවේ නිර්දේශය මුදල් සහ කර්මාන්ත අමාත්‍යාංශවලටත් ජනාධිපතිවරයාටත් යොමු කරන බව  කාරක සභා සභාපතිවරයා පැවසීය.

එසේම සංචාරක කර්මාන්තය මතම යැපිම වෙනුවට රටේ කර්මාන්ත දියුණු කරමින් නිෂ්පාදන ආර්ථිකයක් ගොඩ නැගීමේ අවශ්‍යතාව ද කාරක සභාව විසින් අවධාරණ කරන ලදී.

මෙරට දළ දේශීය නිෂ්පාදනයෙන් නිෂ්පාදන අංශයේ දායකත්වය 15%ක් පමණක් බවත් දියුණු රටක මෙම අගය 30%ක අගයක් බවත් කර්මාන්ත අමාත්‍යාංශ ලේකම්වරිය පෙන්වා දුන්නාය.

මෙරට සමස්ත භූමියෙන් කර්මාන්ත සඳහා වෙන්ව ඇති භූමි ප්‍රමාණය සියයට 0.04ක් බවත් එය සාමාන්‍යයෙන් දියුණු රටක සියයට 3ක අගයක් ගන්නා බවත් ඇය පැවසුවාය.

එසේම සම්භාණ්ඩ කර්මාන්තය සඳහා විශේෂිත කලාපයක් නොමැති වීමේ ගැටලුව පිළිබඳ ද මෙහිදී අවධානය යොමු වූ අතර කර්මාන්ත සහ සංචාරක ක්ෂේත්‍ර ද්විත්වයේම දියුණුව සැලකිල්ලට ගෙන සැලසුම් සකස් කළ යුතු බව පෙන්වා දුන්නාය.

එසේම රාජ්‍ය මූල්‍ය ප්‍රතිපත්ති දෙපාර්තමේන්තුවේ 2022 වාර්ෂික වාර්තාව සැලකිල්ලට ගනිමින්, මෙරට බදු එකතු කිරීමේ ක්‍රියාවලියේ දුර්වලතා පිළිබඳව ද මෙහිදී කාරක සභා සභාපතිවරයා අවධානය යොමු කළේය.

විශාල ආදායම් සහිත පුද්ගලයන් බදු දැලෙන් රිංගා යාමත් අඩු ආදායම් සහිත ජනතාවගෙන් බදු එකතු කිරීමත් අනුමත කළ නොහැකි බව කාරක සභාව පෙන්වා දුන් අතර බදු ප්‍රතිපත්තිය පිළිබඳ මීට වඩා පුළුල් අධ්‍යයනයක් සිදු කොට අදාළ යාන්ත්‍රණය විධිමත් කරන ලෙසද උපදෙස් දෙන ලදි.

දේශීය ආදායම් පනත සංශෝධන විය යුතු බවත් ඒ සඳහා මුදල් අමාත්‍යාංශය ඇතුළු නිලධාරීන් මූලිකත්වය ගත යුතු බවත් කාරක සභාව විසින් අවධාරණ කළේය.

දේශීය ආදායම් දෙපාර්තමේන්තුවේ රැමිස් පද්ධතිය සමග ඉඩම් රෙජිස්ටාර් දෙපාර්තමේන්තුව සහ මෝටර් රථ ප්‍රවාහන දෙපාර්තමේන්තුව සම්බන්ධ කරන ලෙස නිර්දේශ ගණනාවක් ලබා දුන්නද මේවන තෙක් එය ඉටුකර නොතිබීම පිළිබඳ  කාරක සභා සභාපතිවරයා සිය අප්‍රසාදය පළ කළේය.

එසේම දේශීය ආදායම් දෙපාර්තමේන්තුව විසින් තාවකාලික වැට් අංකය ලබා දීම නිසා රජයට විශාල බදුමුදලක් අහිමි වන බව ද ඒ මහතා පැවසීය.