நான் இலங்கை பிரஜை, எனக்கு இரட்டை குடியுரிமை இல்லை - நயன வாசலதிலக்க

நான் இலங்கை பிரஜை இரட்டை குடியுரிமை ஏதும் இல்லை. இலங்கை வெளிநாட்டு கடவுச்சீட்டே என்னிடம் உள்ளது.மக்கள் பிரதிநிதிகள் பாராளுமன்ற சிறப்புரிமைகளை பயன்படுத்திக் கொண்டு பொய்யுரைப்பதை தவிர்த்துக் கொள்ள வேண்டும் என ஐக்கிய மக்கள் சக்தியின் பாராளுமன்ற உறுப்பினர் நயன வாசலதிலக்க தனது கன்னி உரையில் குறிப்பிட்டார்.

பாராளுமன்றத்தில் புதன்கிழமை (24) இடம்பெற்ற  உத்தேச நிகழ்நிலை காப்புச் சட்டமூலம்  மீதான விவாதத்தில் உரையாற்றுகையில் மேற்கண்டவாறு குறிப்பிட்டார்.

எனது பெற்றோர் அரச சேவையாளர்கள் எமது குடும்ப பின்னணி தொடர்பில் கடந்த காலங்களில் பல விடயங்கள் குறிப்பிடப்பட்டன. கடுமையான உழைப்புக்கு மத்தியில் நாங்கள் முன்னேற்றமடைந்தோம்.உயர் கல்விக்காக நான் சுவிஸ்லாந்து நாட்டுக்கு சென்றேன்.அதனை தொடர்ந்து அவுஸ்ரேலியாவுக்கு சென்று தொழிற்றுறை நடவடிக்கைகளில் ஈடுபட்டேன்.

2019 ஆம் ஆண்டு எதிர்க்கட்சித் தலைவருடன் ஒன்றிணைந்து அரசியல் நடவடிக்கைகளில் ஈடுபட்டு 2020 ஆம் ஆண்டு பொதுத் தேர்தலில் போட்டியிட்டேன்.எனக்கு ஆதரவாக வாக்களித்த மற்றும் வாக்களிக்காத பதுளை மாவட்ட மக்களுக்கு நன்றி தெரிவித்துக் கொள்கிறேன்.என்னால் முடிந்த சேவையை பதுளை மாவட்ட மக்களுக்கு ஆற்றியுள்ளேன்.

அவுஸ்ரேலியா நாட்டில் வசித்தாலும் இலங்கை மீது எனக்கு பற்று இருந்தது.நான் இலங்கை பிரஜை எனக்கு இரட்டை குடியுரிமை இல்லை.இலங்கை வெளிநாட்டு கடவுச்சீட்டு தான் உள்ளது.எனது குடியுரிமை தொடர்பில் அண்மையில் முன்வைக்கப்பட்ட பல விடயங்கள் அடிப்படையற்றவை.

நிகழ்நிலை காப்புச் சட்டமூலம் கொண்டு வரப்பட்டுள்ளது.பாராளுமன்ற சிறப்புரிமையை பயன்படுத்திக் கொண்டு பொய்யுரைப்பதை மக்கள் பிரதிநிதிகள் தவிர்த்துக் கொள்ள வேண்டும்.மக்களுக்கு சிறந்த எடுத்துக்காட்டாக மக்கள் பிரதிநிதிகள் செயற்பட வேண்டும் என்றார்.