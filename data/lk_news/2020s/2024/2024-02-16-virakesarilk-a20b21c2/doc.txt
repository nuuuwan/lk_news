சிற்றூழிர்களால் சிறைப்பிடிக்கப்பட்ட கொழும்பு தேசிய வைத்தியசாலையின் பிரதிப் பணிப்பாளர் விடுவிப்பு

கொழும்பு தேசிய வைத்தியசாலையின் பிரதிப் பணிப்பாளர் வைத்தியர் ருக்ஷான் பெல்லனவை இன்று (16) பிற்பகல் சிற்றூழியர்கள் குழுவொன்று அவரது அலுவலகத்தில் சிறைப்பிடித்து தடுத்து வைத்து குழப்பத்தில் ஈடுபட்டனர்.

இந்நிலையில், சிற்றூழியர்களால் சுமார் 6 மணித்தியாலங்களாக அலுவலகத்தில் சிறைப்பிடிக்கப்பட்டிருந்த கொழும்பு தேசிய வைத்தியசாலையின் பிரதிப் பணிப்பாளர்  வைத்தியர் ருக்ஷான் பெல்லன அங்கிருந்து விடுவிக்கப்பட்டுள்ளதாக சிரேஷ்ட பொலிஸ் அதிகாரி ஒருவர் தெரிவித்தார்.

போராட்டத்தில் ஈடுபட்ட ஊழியர்களிடமிருந்து பெரும் பிரயத்தனத்தை மேற்கொண்ட பின்னரே வைத்தியர் ருக்ஷான் பெல்லனவை மீட்டு வைத்தியசாலைக்கு வெளியே கொண்டு வர முடிந்ததாகவும் அதன்பின்னர் போராட்டத்தில் ஈடுபட்ட ஊழியர்கள் கலைந்து சென்றதாகவும் சிரேஷ்ட பொலிஸ் அதிகாரி  மேலும்  தெரிவித்தார்.

வைத்தியர் ருக்ஷான் பெல்லானாவின் அலுவலகத்தை இன்று வெள்ளிக்கிழமை பிற்பகல் 1.15 மணியளவில் வைத்தியசாலை சிற்றூழியர்கள் குழுவொன்று முற்றுகையிட்டு ஆர்ப்பாட்டத்தில் ஈடுபட்டிருந்தமை குறிப்பிடத்தக்கது.

வைத்தியர்களுக்கு வழங்கப்படும் டெட் கொடுப்பனவை போன்று தங்களுக்கும் வழங்க வேண்டும் போன்ற கோரிக்கைகளை முன்வைத்து 72 சுகாதார சங்கங்கள் கடந்த 13ம் திகதி முதல் இரண்டு நாட்கள் வேலை நிறுத்த போராட்டத்தில் ஈடுபட்டன.