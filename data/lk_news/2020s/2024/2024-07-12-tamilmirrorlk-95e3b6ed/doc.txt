’மக்களின் பாதுகாப்பு கடும் அச்சுறுத்தல்’

சட்டம் ஒழுங்கு சீர்குலைந்து மக்களின் பாதுகாப்பு அச்சுறுத்தலுக்கு உள்ளாகியுள்ளதாக எதிர்க்கட்சித் தலைவர் சஜித் பிரேமதாச தெரிவித்துள்ளார்.

இதேவேளை, சட்டம் ஒழுங்கை நடைமுறைப்படுத்தி, மக்களின் பாதுகாப்பை உறுதிப்படுத்த அரசாங்கம் உரிய நடவடிக்கைகளை முன்னெடுக்க வேண்டும் என்றும், அதற்கு தேவையான ஒத்துழைப்புகளை வழங்குவதற்கு தாம் தயார் என்றும் எதிர்க்கட்சித் தலைவர் தெரிவித்துள்ளார்.

பாராளுமன்றத்தில் வியாழக்கிழமை (11) விசேட கூற்றை முன்வைத்து உரையாற்றும் போதே எதிர்க்கட்சித் தலைவர் இவ்வாறு கூறினார்.

நாட்டில் சட்டம் ஒழுங்கு தொடர்பில் பாரிய பிரச்சினைகள் ஏற்பட்டுள்ளன. வருகிறார்கள், தாக்குதல் நடத்துகிறார்கள், போகிறார்கள். எல்லா இடங்களிலும் வன்முறைகள் தலைதூக்கியுள்ளன. இது தொடர்பில் மக்களிடையே பெரும் அச்சம் ஏற்பட்டுள்ளது. சந்தேகங்கள் ஏற்பட்டுள்ளன.

மக்களின் பாதுகாப்பை உறுதிப்படுத்துவது அரசாங்கத்தின் கடமையாகும். பாதுகாப்பு தொடர்பில் பெரும் பிரச்சினை ஏற்பட்டுள்ளது. இதனை எப்படி தீர்க்கப் போகின்றீர்கள். இதனை தடுக்க நாங்கள் எங்களின் ஒத்துழைப்பை வழங்குவோம். கொலைகள் நடக்கின்றன. இது தொடர்பில் நாங்கள் கதைக்க வேண்டும். இது மக்கள் எதிர்நோக்கும் பிரச்சினையாகும்.

எவ்வாறாயினும் பொது மக்களின் பாதுகாப்பு தொடர்பில் பெரிய வேலைத்திட்டங்களை செயற்படுத்த வேண்டும். இப்படி செய்யாது நாட்டால் முன்னால் செல்ல முடியுமா? சட்டவாட்சியை பலமாக செயற்படுத்த வேண்டும் என்று அரசாங்கத்தை கோருகின்றேன்.

நாங்கள் எங்கள் பக்கத்தில் இருந்து சட்டம், ஒழுங்கு மற்றும் மக்கள் பாதுகாப்புக்காக எங்களின் ஒத்துழைப்பை வழங்குவோம் என்றார்.