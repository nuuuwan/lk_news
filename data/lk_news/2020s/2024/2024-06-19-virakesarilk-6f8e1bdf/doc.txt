ஜப்பானில் பரவும் தசை உண்ணும் பற்றீரியா தொடர்பில் அச்சம் கொள்ள தேவையில்லை - இலங்கை சுகாதார அதிகாரிகள்

ஜப்பான் முழுவதும் 'சதை உண்ணும் பற்றீரியா' என பொதுவாக அழைக்கப்படும் ஸ்ட்ரெப்டோகோக்கல் டொக்ஸிக் ஷொக் சிண்ட்ரோம்' (STSS - Streptococcal toxic shock syndrome) பரவி வருகிறது.

இந்நிலையில், இந்த பற்றீரியா நோய்த்தொற்று தொடர்பில் பொது மக்கள் அச்சம் கொள்ள தேவையில்லை என இலங்கை சுகாதார அதிகாரிகள் தெரிவித்துள்ளனர்.

இந்த எஸ்டிஎஸ்எஸ் என்ற தசை உண்ணும் பற்றீரியா நோய் தொற்றினால் இவ்வருடம் இதுவரை ஜப்பானில் 1,000 பேர் பாதிக்கப்பட்டுள்ளனர்.

இது தொடர்பில் இலங்கையின் தொற்றுநோய் பிரிவு பணிப்பாளர் வைத்தியர் சமித்த கினிகே தெரிவித்துள்ளதாவது,

எஸ்டிஎஸ்எஸ் என்பது ஒரு சிகிச்சையளிக்கக்கூடிய பற்றீரியா தொற்று என்பதை பொதுமக்கள் புரிந்து கொள்வது அவசியம்.

ஸ்ட்ரெப்டோகாக்கஸ் டோக்சிக் ஷாக் சிண்ட்ரோம் (Streptococcal toxic shock syndrome) ஸ்ட்ரெப்டோகாக்கஸ் பற்றீரியாவின் சில விகாரங்களால் ஏற்படுகிறது. நோய் தொற்றுக்குள்ளாகியவர் உரிய நேரத்தில் சரியான சிகிச்சை இல்லை என்றால் உயிரிழப்பை ஏற்படுத்தும்.

காய்ச்சல், தசை வலி, குமட்டல் மற்றும் வாந்தி ஆகியவை இதன் முதற்கட்ட அறிகுறிகளாகும். இந்த பாதிப்பு ஏற்பட்ட 24 முதல் 48 மணி நேரத்திற்குள் குறைந்த இரத்த அழுத்தம், உறுப்பு செயலிழப்பு, இதயத் துடிப்பு அதிகரிப்பு மற்றும் மூச்சுத் திணறல் ஆகியவை ஏற்படும்.

பாதிக்கப்பட்டவர்களில் இறப்பு விகிதம் 30 சதவிகிதம் என்று தெரிவிக்கப்பட்டுள்ளது. 30 வயதுக்கு மேற்பட்டவர்கள் அதிகம் பாதிக்கப்படுகிறார்கள்.

உலகளாவிய சுகாதார அதிகாரிகள் நிலைமையை உன்னிப்பாகக் கண்காணித்து வருவதால், இலங்கையின் சுகாதார அதிகாரிகள் விழிப்புடன் இருப்பார்கள் என்றும், வெளிவரும் எந்தவொரு சுகாதார அச்சுறுத்தல்களுக்கும் பதிலளிக்கத் தயாராக இருக்கிறார்கள்.

பொதுமக்களுக்கான முக்கிய செய்தி என்னவென்றால் அச்சம் கொள்ள தேவையில்லை, ஆனால் எஸ்டிஎஸ்எஸ் உடன் தொடர்புடைய அறிகுறிகள் தென்பட்டால், உடனடியாக மருத்துவ ஆலோசனையைப் பெற வேண்டும்," என அவர் தெரிவித்துள்ளார்.