சர்ச்சைக்குரிய சபாநாயகரின் கல்வித் தகைமை : முறைகேடு இடம்பெற்றுள்ளதா? - விசாரணை நடத்துமாறு குற்றப்புலனாய்வுத் திணைக்களத்தில் முறைப்பாடு

நாட்டில் சர்ச்சையை தோற்றுவித்துள்ள சபாநாயகர் அசோக ரன்வலவின் கல்வித் தகைமைகள் தொடர்பில் முறைகேடு இடம்பெற்றுள்ளதா என்பது தொடர்பில் விசாரணை மேற்கொள்ளுமாறு சிவில் அமைப்புகள் மற்றும் அரசியல்வாதிகளின் பிரதிநிதிகள் நேற்று புதன்கிழமை (12) குற்றப்புலனாய்வுத் திணைக்களத்தில் முறைப்பாடு பதிவு செய்துள்ளனர்

ஏற்கனவே சபாநாயகர் அசோக ரன்வலவின் கலாநிதி பட்டம் தொடர்பில் எழுந்துள்ள சர்ச்சை குறித்து பாராளுமன்ற மட்டத்தில் விசாரணைகள் முன்னெடுக்கப்பட்டுள்ள நிலையில், சபாநாயகரின் கலாநிதி பட்டத்தின் சான்றிதழை நாட்டு மக்களுக்கு பகிரங்கப்படுத்த வேண்டும் என எதிர்க்கட்சியினர் தொடர்ச்சியாக வலியுறுத்தி வருகின்றனர்.

சர்ச்சை குறித்து அவர் நியாயமான தெளிவுபடுத்தலை வழங்க வேண்டும் என பல தரப்பினரும் கோரிக்கை விடுத்து வரும் நிலையில் சபாநாயகர் இது தொடர்பில் மௌனமாக உள்ளார்.

இந்த பின்னணியில் சபாநாயகர் அசோக ரன்வல தன்னுடைய கல்வித் தகைமைகள் தொடர்பில் முறைகேடு இடம்பெற்றுள்ளதா என்பது தொடர்பில் விசாரணை மேற்கொள்ளுமாறு சிவில் அமைப்புகளின் பிரதிநிதிகள் குற்றப்புலனாய்வுத் திணைக்களத்தில் முறைப்பாடு பதிவு செய்திருந்தனர்.

இந்நிலையில், இந்த முறைப்பாட்டை பதிவு செய்த ஊழல் மற்றும் வீண் விரயத்திற்கு எதிரான மக்கள் சக்தியின் தலைவர் ஜாமுனி காமந்த துஷார இதன்போது ஊடகங்களுக்கு கருத்து தெரிவித்தார்.

நாட்டில் தற்போது அசோக ரன்வலவின் கல்வித் தகைமை தொடர்பில் பிரச்சினை எழுந்துள்ளது. இதனால் மக்கள் இந்த அரசாங்கம் தொடர்பில் குழப்பம் அடைந்துள்ளனர். கடந்த 11ஆம் திகதி பாராளுமன்றம் வெளியிட்ட செய்தி ஒன்றில் சபாநாயகர் கலாநிதி அசோக என குறிப்பிடப்பட்டிருந்தது.

இது உண்மையா, பொய்யா என்ற சிக்கல் எழுந்துள்ளது. சபாநாயகர் கூறுவது பொய் என்றால் பாராளுமன்றத்தின் சிறப்புரிமைகளை பாவிப்பது சட்ட விரோதமானதாகும்.

எனவே, இது தொடர்பான உண்மைகளை குற்றப்புலனாய்வுத் திணைக்களம் வெளிக்கொண்டு வரவேண்டும். இவ்விடயத்தில் அரசாங்கத்துக்கு பொறுப்புள்ளது.

சபாநாயகர் தவறு இழைத்திருந்தால் அவரை பதிவிலிருந்து நீக்க வேண்டும். ஏனைய பிரச்சினைகளை மறந்து இந்த பிரச்சினை மேலெழுந்துள்ளமையை அரசாங்கம் புரிந்துகொள்ள வேண்டும்.

ஜனாதிபதி தானாக முன்வந்து அவரை பதவி விலகுமாறு அறிவிக்க வேண்டும். இவ்விடயத்தில் அவர் தவறு இழைத்திருந்தால் உரிய சட்ட நடவடிக்கைகள் முன்னெடுக்கப்பட வேண்டும் என்றார்.