மத்திய வங்கியின் பிணைமுறி மோசடி :  விசாரணைகள் மந்தகதியில் - மைத்திரிபால சிறிசேன

மத்திய வங்கியின் பிணைமுறி மோசடி தொடர்பான விசாரணைகள் மந்தகதியில் முன்னெடுக்கப்படுகிறது.பிரதான குற்றவாளி என பெயர் குறிப்பிடப்பட்ட அர்ஜூன மகேந்திரன் உட்பட 10 பேரை வழக்கில் இருந்து விடுவிக்க ஏன் விசேட கவனம் செலுத்தப்படுகிறது என்பதை அரசாங்கம் பகிரங்கப்படுத்த வேண்டும் என முன்னாள் ஜனாதிபதி மைத்திரிபால சிறிசேன தெரிவித்தார்.

பாராளுமன்றத்தில் வெள்ளிக்கிழமை (9) இடம்பெற்ற ஜனாதிபதியின் கொள்கை பிரகடன உரை மீதான சபை ஒத்திவைப்பு விவாத்தில் உரையாற்றுகையில்  மேற்கண்டவாறு குறிப்பிட்டார்.

ஜனாதிபதியின் கொள்கை பிரடன உரை தொடர்பில் பாராளுமன்ற உறுப்பினர்களுக்கு வழங்கப்பட்டுள்ள அறிக்கையில் ' அவரை கடுமையாக விமர்சித்த  பொதுஜன பெரமுனவினர் நாட்டுக்காக அவருக்கு ஒத்துழைப்பு வழங்கியுள்ள போது ஐக்கிய மக்கள்  சக்தியினரால் ஏன்  ஒத்துழைப்பு வழங்க முடியாது. நல்லாட்சி அரசாங்கத்தில் மக்கள் விடுதலை முன்னணியினர் ஊழல் ஒழிப்புக்கு முன்னிலையானார்கள்.

ஊழல் ஒழிப்பு காரியாலயத்தின் பொறுப்புக்களை ஆனந்த பாலித்தவுக்கு வழங்க மக்கள் விடுதலை முன்னணியின் தலைவர் அனுர குமார பரிந்துரைத்ததாக' குறிப்பிடப்பட்டுள்ளது, ஆனால் ஜனாதிபதி ரணில் விக்கிரமசிங்க தனது கொள்கை பிரகடன உரையில்  குறிப்பிடவில்லை.ஆகவே ஜனாதிபதி ஆற்றிய உரையை ஏற்பதா,அல்லது பாராளுமன்ற உறுப்பினர்களுக்கு வழங்கப்பட்டுள்ள உரை தொடர்பான அறிக்கையை ஏற்பதா என்பது தெரியவில்லை.

ஜனாதிபதியின் கொள்கை உரையில் வீழ்ச்சியடைந்துள்ள விவசாயம் தொடர்பில் அதிக கவனம் செலுத்தப்படவில்லை.பல்வேறு காரணிகளினால் தேசிய பொருளாதாரம் மிக மோசமாக பாதிக்கப்பட்டுள்ளது. பொலன்னறுவை மாவட்டத்தில் பெரும்பாலான விவசாய பிரதேசங்கள் தரிசு நிலங்களாக காணப்படுகின்றன. விவசாயிகளை மேம்படுத்தாமல் தேசிய விவசாயத்துறையை வலுப்படுத்த முடியாது.

விவசாயிகளுக்கு பெரும் இடராக காட்டு யானைகள் தொல்லை காணப்படுகிறது.பொலன்னறுவை மாவட்டத்துக்கு ஒருவாரத்தில் இருவராவது காட்டு யானைகளால் தாக்கப்படுகிறார்கள். வனவளஜீவராசிகள் திணைக்களம் முறையாக செயற்படுவதில்லை.ஆகவே வனவள ஜீவராசிகள் திணைக்களத்துக்கு தேவையான வளங்களை வழங்கி இந்த பிரச்சினைக்கு அரசாங்கம் தீர்வினை பெற்றுக்கொடுக்க வேண்டும்.

ஊழல் ஒழிப்பு  தொடர்பில் ஜனாதிபதி விசேட கவனம் செலுத்தியுள்ளதாக குறிப்பிடப்படுகிறது. மத்திய வங்கியின் ஊழல் மோசடியின்  பிரதான குற்றவாளியாக பெயர் குறிப்பிடப்பட்டுள்ள மத்திய வங்கியின் முன்னாள் ஆளுநர்  அர்ஜூன மகேந்திரன் உள்ளிட்ட 10 பேருக்கு எதிராக தாக்கல் செய்யப்பட்டுள்ள வழக்கை இரத்து செய்வதற்கு நடவடிக்கை எடுக்கப்பட்டுள்ளது. இதற்கு எதிர்ப்பு தெரிவித்து சட்டத்தரணிகளில் ஒரு தரப்பினர் உயர்நீதிமன்றத்தை நாடி அந்த முயற்சியை தோற்கடித்துள்ளார்கள்.

மத்திய வங்கியின் பிணைமுறி மோசடி தொடர்பான விசாரணைகள் மந்தகதியில் முன்னெடுக்கப்படுகின்றன.அர்ஜூன மகேந்திரன் உள்ளிட்ட 10 பேருக்கு எதிரான வழக்கை இரத்து செய்வதற்கு ஏன் நடவடிக்கை எடுக்கப்பட வேண்டும்  என்பதை அரசாங்கம் பகிரங்கப்படுத்தப்பட வேண்டும்.ஊழலுக்கு எதிரான செயற்பாடுகள் வெளிப்படைத்தன்மையுடன் முன்னெடுக்கப்பட வேண்டும் என்பதை கேட்டுக் கொள்கிறேன் என்றார்.