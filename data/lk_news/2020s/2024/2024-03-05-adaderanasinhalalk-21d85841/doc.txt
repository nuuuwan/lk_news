නිව්හැම් වෙඩිතැබීමේ සිද්ධියේ සැකකරුවෙකු අත්අඩංගුවට

මනුෂ්‍ය ඝාතනයකට තැත් කිරීමේ අපරාධයකට ආධාර අනුබල දුන් සැකකරුවෙකු කොළඹ අපරාධ කොට්ඨාශය විසින් අත්අඩංගුවට ගෙන තිබේ.

මෙලෙස අත්අඩංගුවට ගෙන ඇත්තේ 26 හැවිරිදි වියේ පසුවන මහවත්ත පර කොළඹ 14 ප්‍රදේශයේ පදිංචිකරුවෙකි.

අත්අඩංගුවට ගත් සැකකරු සන්තකයේ තිබී අයිස් මත්ද්‍රව්‍ය ග්‍රෑම් 04යි මිලිග්‍රෑම් 100ක් ද පොලීසිය විසින් සොයාගෙන ඇත.

පෙබරවාරි මස 25 වනදා වෙරළබඩ පොලිස් වසමේ නිව්හැම් චතුරස්‍රය ආසන්නයේ පිහිටි වෙළෙඳසැලක් ඉදිරිපිටදී යතුරු පැදියකින් පැමිණ පුද්ගලයෙකු වෙඩිතබා ඝාතනය කිරීමට උත්සාහ කිරීමේ සිද්ධියට අදාළව මෙම සැකකරු පොලීසිය විසින් අත්අඩංගුවට ගෙන තිබේ.

අපරාධය සිදුකිරීම සඳහා යොදාගත් ගිනි අවිය අපරාධය සිදුකිරීමට පෙර මෙම සැකකරුගේ නිවාසී තබාගෙන ඇති බවට අනාවරණය වී තිබේ.

එසේම මෙහිදී සැකකරුගේ නිවසේ සඟවා තිබී විදෙස් රටක නිෂ්පාදිත පිස්තෝල වර්ගයේ ගිනි අවියක්, මැගසිනයක් සහ පතොරම් 03ක් පොලීසිය සොයාගෙන ඇත.

අත්අඩංගුවට ගත් සැකකරු අද (05) අලුත්කඩේ අංක 02 මහෙස්ත්‍රාත් අධිකරණය වෙත ඉදිරිපත් කිරීමෙන් අනතුරුව දින 07ක රැඳවුම් නියෝග ලබාගෙන තිබේ.