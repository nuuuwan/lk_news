தனியார் பஸ் -  மோட்டார் சைக்கிள் மோதி விபத்து ; இரு யுவதிகள் வைத்தியசாலையில்

புதுக்குடியிருப்பு பகுதியில் பஸ் ஒன்றும் ,மோட்டார் சைக்கிளும் நேருக்கு நேர் மோதியதில் இரு யுவதிகள் காயமடைந்துள்ளனர்.

இன்று வெள்ளிக்கிழமை (05) காலை இடம்பெற்ற விபத்து சம்பவம்  குறித்து மேலும் தெரியவருவதாவது,

விசுவமடுவில் இருந்து  திருகோணமலை நோக்கிச் சென்ற தனியார் பஸ் ஒன்றும் முல்லைத்தீவில் இருந்து ஒட்டுசுட்டான் நோக்கி சென்ற இரு யுவதிகள் பயணித்த மோட்டார் சைக்கிள் ஒன்றும்    புதுக்குடியிருப்பு குழந்தையேசு  ஆலயத்திற்கு முன்பாகவுள்ள முல்லைத்தீவு பிரதான வீதியில் நேருக்கு நேர் மோதுண்டு விபத்திற்குள்ளாகியுள்ளது.

குறித்த விபத்தின் போது மோட்டார் சைக்கிளில் பயணித்த  இரு யுவதிகளும் படுகாயமடைந்த நிலையில்  புதுக்குடியிருப்பு வைத்தியசாலையில் அனுமதிக்கப்பட்டு பின்னர்  மேலதிக சிகிச்சைக்காக முல்லைத்தீவு மாவட்ட வைத்தியசாலைக்கு அனுப்பி வைக்கப்பட்டுள்ளனர்.

விபத்து சம்பவம் தொடர்பான முதற்கட்ட விசாரணையில்  யுவதிகளின் விபத்திற்கு தொலைபேசி பாவனையே காரணம் என தெரிய வந்துள்ளது. எனினும் இது தொடர்பான மேலதிக விசாரணைகளை  புதுக்குடியிருப்பு பொலிஸார் மேற்கொண்டு வருகின்றனர்.