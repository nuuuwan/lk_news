நுவரெலியாவில் அடை மழை ; விவசாய நிலங்கள், வீடுகளில் புகுந்த வெள்ளம் ;  பரீட்சார்த்திகளுக்கு விசேட ஏற்பாடு

நாட்டில் கடந்த இரு தினங்களாக மலையக பிரதேசங்களிலும் கடுமையான மழை, பலத்த காற்று நிலவி வருகிறது. நேற்று திங்கட்கிழமை (25) இரவு முதல் தொடர்ச்சியாக பெய்துவரும் தொடர் மழை காரணமாக தாழ்நிலைப் பிரதேசங்களில் வாழும் மக்கள் வெகுவாக பாதிக்கப்பட்டுள்ளனர்.

குறிப்பாக நுவரெலியா மாவட்டத்தில் கந்தப்பளை, ஹைபொரஸ்ட், பம்பரகலை மற்றும்  நானுஓயா பகுதிகளில் கடும் மழை பெய்வதால் பெருமளவான மரக்கறி தோட்டங்கள் நீரில் மூழ்கி நாசமாயின.

அத்தோடு, அப்பிரதேசங்களில் அமைந்துள்ள வீடுகளில் வெள்ள நீர் உட்புகுந்ததோடு, சிறு சிறு மண்சரிவு அனர்த்தங்களும் ஏற்பட்டுள்ளன.

கோர்ட்லோட்ஜ் சந்தி மற்றும் புதிய வீதி தொகுதியில் பல பகுதிகள் வெள்ளத்தில் மூழ்கியதால் நுவரெலியா - உடப்புசல்லாவ பிரதான வீதியில் போக்குவரத்து பாதிக்கப்பட்டுள்ளது.

அத்துடன் நுவரெலியா - இராகலை பிரதான வீதியும் வாகனங்கள் செல்ல முடியாதவாறு நீரில் மூழ்கியதால் போக்குவரத்துக்கு தடை ஏற்பட்டுள்ளது.

நுவரெலியா - உடப்புசல்லாவ பிரதான வீதியில் போக்குவரத்து பாதிப்பு ஏற்பட்டுள்ள நிலையில், இன்று செவ்வாய்க்கிழமை (26) காலை மழைக்கு மத்தியில் மாணவர்களை உரிய நேரத்தில் கனரக வாகனங்கள் மூலம் பரீட்சை நிலையங்களுக்கு அழைத்துச் செல்ல  ஏற்பாடு செய்யப்பட்டன.

இன்று பிற்பகல் நடத்தப்படவுள்ள பரீட்சைக்கு செல்லும் மாணவர்களையும் உரிய நேரத்துக்குள் பரீட்சை நிலையங்களுக்கு அழைத்துச் செல்வதற்கான அனைத்து ஏற்பாடுகளும் அனர்த்த முகாமைத்துவ நிலையத்தின் ஊடாக செய்துகொடுக்கப்பட்டுள்ளதாக நுவரெலியா மாவட்ட அரசாங்க அதிபர் நந்தன கலபொட தெரிவித்துள்ளார்.