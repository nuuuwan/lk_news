පරිසර ගැටලු විසඳීමට නව වැඩපිළිවෙළක්

පරිසර ගැටලු විසඳීමට ශ්‍රී ලංකා පොලීසිය සමග ඒකාබද්ධව නව වැඩසටහනක් ක්‍රියාත්මක කිරීමට මධ්‍යම පරිසර අධිකාරිය පියවර ගෙන තිබේ.

පාරිසරික ගැටලු කඩිනමින් විසඳීම, පරිසර හානි සිදු නොකිරීමට මහජනතාව පෙළඹවීම මින් අපේක්ෂා කෙරේ.

ශ්‍රී ලංකාවේ ඕනෑම ප්‍රදේශයක පරිසරයට හානිකර කටයුත්තක් සිදුවන අවස්ථාවක මධ්‍යම පරිසර අධිකාරියට ශ්‍රී ලංකා පොලීසිය සමග ඒකාබද්ධව ක්‍ෂණිකව ක්‍රියා කළ හැකි වැඩපිළිවෙළක් සැකසීමට අවශ්‍ය ප්‍රධාන කරුණු කෙරෙහි අද පැවැති සාකච්ඡාවේ දී අවධානය යොමුකර තිබේ.

ඒ අනුව, මූලික අදියරේදී ප්‍රධාන වශයෙන් ප්‍රජා ඝෝෂා පාලනය, වාහන දුම් පරීක්ෂාව, වාහන නලා ශබ්ද පාලනය, පොලිතීන් මිශ්‍ර කසළ විවෘත පරිසරයේ පිළිස්සීම, නීතියෙන් තහනම් කළ පොලිතීන් වැටලීම්, කැලි කසළ ජල මාර්ග හා තෙත්බිම් ඇතුළු පරිසරයට මුදා හැරීම සහ නීතිවිරෝධී කැණීම් හා ගොඩකිරීම් සම්බන්ධ කටයුතු කෙරෙහි අවධානය යොමු කිරීමට නියමිතය.