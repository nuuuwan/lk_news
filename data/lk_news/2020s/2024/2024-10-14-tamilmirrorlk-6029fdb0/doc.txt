ஜனாதிபதிக்கு ஆதரவு வழங்க தயார் - திகாம்பரம்

மலையக மக்களுக்கு பத்து பேர்ச் காணி வழங்க நாட்டின் புதிய ஜனாதிபதி அனுரகுமார திசாநாயக்க நடவடிக்கை எடுக்கப்படும் பட்சத்தில் அவருக்கு தாம் ஆதரவினை வழங்க தயாராக உள்ளதாக தொழிலாளர் தேசிய சங்கத்தின் தலைவரும் தமிழ் முற்போக்கு கூட்டணியின் பிரதி தலைவரும் நுவரெலியா மாவட்ட வேட்பாளருமான பழனி திகாம்பரம் தெரிவித்துள்ளார்.

பொகவந்தலாவ கெர்கஸ்வோல்ட் தோட்டப் பகுதியில் ஞாயிற்றுக்கிழமை(13)  ஏற்பாடு செய்யப்பட்ட தேர்தல் பிரச்சார கூட்டத்தில் கலந்து கொண்டு உரையாற்றும் போதே மேற்கண்டவாறு தெரிவித்தார்.

நாட்டின் ஜனாதிபதி அனுரகுமார திசாநாயக்க வறுமை நிலையில் இருந்து வந்த ஒரு நபர் மலையக மக்களுக்கு வீட்டுரிமை மலையக இளைஞர் யுவதிகள் அதிகமாக கொழும்பு பகுதியில் உள்ள வீடுகளுகளிலும் உணவகங்களிலும் தொழிலுக்கு அமர்த்தப்பட்டதாக எதிர்க்கட்சியில் இருந்த காலப்பகுதியில் பாராளுமன்றத்தில் அதிகமாக குரல் கொடுத்தார். தற்போது அவர் சகல அதிகாரங்களையும் கொண்ட ஒரு ஜனாதிபதி.

பொதுத் தேர்தல் என்பது மலையக மக்களுக்கு முக்கியமான ஒரு தேர்தலாகும் ஏனெனில் மலையக பிரதிநிதிகளை இல்லாமல் செய்வதற்கான சூழ்ச்சி இடம்பெற்று வருகிறது. மலையகத்தில் புதிய மாற்றம் வேண்டும் என  சுயேட்சையாக சிலர் போட்டியிடுகின்றனர். மலையக மக்களுக்கு எவ்வித அபிவிருத்திகளும் முன்னெடுக்கவில்லை என சிலர் கூறுகின்றனர்.

2015ம் ஆண்டு தொடக்கம் 2019ம் ஆண்டு வரை மலையகத்தில் மாற்றத்தை மேற்கொண்டு ஏழு பேர்ச் காணியில் வீடமைப்பு திட்டத்தை மேற்கொண்டுள்ளோம். தோட்டப் புறங்களில் உள்ள வீதிகளை காபட் வீதியாக மாற்றியது சிறுவர் நிலையங்களை அபிவிருத்தி செய்தது அனைத்தும் எமது அரசாங்கத்தின் ஊடாக முன்னெடுக்கப்பட்டது.

மலையத்தின் பிரதிநிதிகள் பாராளுமன்றத்தில் குறைவடைந்தால் மலையக மக்களின் பிரச்சினைகளுக்கு உரிமைகளுக்கு குரல் எழுப்ப முடியாது மலையக மக்களின் சம்பள பிரச்சினை முதல் அனைத்து அடிப்படை பிரச்சினைகளுக்கு போராட கூடிய ஒரு கட்சி தமிழ் முற்போக்கு கூட்டணி மாத்திரம் உள்ளது என்றார்.