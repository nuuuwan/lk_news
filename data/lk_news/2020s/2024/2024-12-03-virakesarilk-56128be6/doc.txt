நடிகர் குணா நிதி நடிக்கும் ' அலங்கு' திரைப்படத்தின் வெளியீட்டு திகதி அறிவிப்பு

2022 ஆம் ஆண்டில் வெளியான 'செல்ஃபி' படத்தின் மூலம் தமிழ் ரசிகர்களிடத்தில் அறிமுகமாகி பிரபலமான நடிகர் குணா நிதி கதையின் நாயகனாக முதன்மையான கதாபாத்திரத்தில் நடித்திருக்கும் ' அலங்கு 'எனும் திரைப்படத்தின் வெளியீட்டு திகதி அதிகாரப்பூர்வமாக பிரத்யேக புகைப்படத்துடன் அறிவிக்கப்பட்டிருக்கிறது.

இயக்குநர் எஸ். பி. சக்திவேல் இயக்கத்தில் உருவாகி இருக்கும் ' அலங்கு ' எனும் திரைப்படத்தில் குணாநிதி, சண்முகம் முத்துச்சாமி, காளி வெங்கட்,  செம்பன் வினோத் ஜோஸ், சரத் அப்பாணி,  ரெஜின் ரோஸ், ஸ்ரீ ரேகா, கொற்றவை உள்ளிட்ட பலர் நடித்திருக்கிறார்கள்.

எஸ் .பாண்டி குமார் ஒளிப்பதிவு செய்திருக்கும் இந்த திரைப்படத்திற்கு அஜீஸ் இசையமைத்திருக்கிறார். இந்தத் திரைப்படத்தை டி ஜி ஃபிலிம் கம்பனி மற்றும் மேக்னஸ் புரொடக்ஷன்ஸ் ஆகிய நிறுவனங்கள் சார்பில் தயாரிப்பாளர்கள் டி .சபரிஷ் மற்றும் சங்கமித்ரா சௌமியா அன்புமணி ஆகியோர் இணைந்து தயாரித்திருக்கிறார்கள்.

இப்படத்தின் அனைத்து பணிகளும் நிறைவடைந்து வெளியீட்டிற்காக காத்திருந்தது. இந்நிலையில் இந்த திரைப்படம் இம்மாதம் 27 ஆம் திகதியன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கிறது.

தமிழக மற்றும் கேரள மாநில எல்லை பகுதியில் மருத்துவ கழிவுகள்- விலங்குகளின் எச்சங்கள் ஆகிய ஆரோக்கியத்திற்கும், சுற்றுச்சூழலுக்கும் ஊறுவிளைவிக்கும் கழிவுகள் அனுமதியின்றி கொட்டப்பட்டு வருவதால் ஏற்படும் ஆபத்தை மையப்படுத்தியும்,  உண்மை சம்பவத்தை தழுவியும் இந்த திரைப்படம் உருவாகி இருக்கிறது.

மேலும் புலம்பெயர்ந்து வாழும் பழங்குடி இன மக்களின் வாழ்வியலையும் இத்திரைப்படம் பதிவு செய்திருப்பதால் இந்த திரைப்படத்திற்கு பார்வையாளர்களிடையே பெரும் எதிர்பார்ப்பு ஏற்பட்டிருக்கிறது.