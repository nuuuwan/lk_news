காலி கராப்பிட்டிய போதனா வைத்தியாசாலைக்கு 200 கோடி ரூபாய் நிதி ஒதுக்கீடு - அமைச்சர் வைத்தியர் ரமேஷ் பத்திரன

காலி கராப்பிட்டிய போதனா வைத்தியசாலைக்குத் தேவையான மருத்துவ உபகரணங்கள் மற்றும் கட்டிய நிர்மானப்பணிகளுகதாக சுகாதார அமைச்சால் 200 கோடி ரூபாய் நிதி ஒதுக்கீடு செய்யப்பட்டுள்ளது. கொழும்பு தேசிய வைத்தியசாலைக்கு அடுத்தபடியாக அதிக படுக்கை வசதிகளைக் கொண்ட வைத்தியசாலையாக கராபிட்டிய வைத்தியசாலை இருக்கும் எனச் சுகாதார மற்றும் கைத்தொழில் அமைச்சர் வைத்தியர் ரமேஷ் பத்திரன தெரிவித்துள்ளார்.

காலி வர்த்தக மற்றும் கைத்தொழில் சம்மேளனத்தின் கேட்போர் கூடத்தில் நேற்று திங்கட்கிழமை நடைபெற்ற கராப்பிட்டிய போதனா வைத்தியசாலை சிறுநீரக பராமரிப்பு சங்கத்தின் 11 ஆண்டு விழாவில் கலந்துகொண்டு கருத்து தெரிவிக்கும் போதே அவர் மேற்கண்டவாறு குறிப்பிட்டிருந்தார்.

கராப்பிட்டிய வைத்தியசாலைக்குத் தேவையான மருத்துவ உபகரணங்கள் மற்றும் கட்டிய நிர்மானப்பணிகளுக்காக சுகாதார அமைச்சால் இவ்வருடத்துக்கு 200 கோடி ரூபாய் நிதி ஒதுக்கீடு செய்யப்பட்டுள்ளது. மேலும் இவ்வருடத்துக்குப் பின்னர் கராப்பிட்டிய வைத்தியசாலையில் படுக்கைகளுக்குத் தட்டுப்பாடு ஏற்படாது என உறுதியளிக்கிறேன்.

கொழும்பு தேசிய வைத்தியசாலைக்கு அடுத்தபடியாக அதிக படுக்கை வசதிகளைக் கொண்ட வைத்தியசாலையாக கராபிட்டிய வைத்தியசாலை இருக்கும். சிறுநீரக பிரிவின் கட்டிட நிர்மாணப்பணி நிறைவடைய வெகு காலம் தேவைப்பட்டாலும் சிறுநீரக பிரிவின் செயற்பாடுகளைக் குறைந்த காலத்தில் சிறப்பாக முன்னெடுக்க முடிந்தது.

இதன் சேவைகளை மேலும் வலுவூட்ட மேலும் தேவையான ஒரு தொகை நிதி ஒதுக்கீடு செய்யப்பட்டுள்ளது. கராப்பிட்டிய வைத்தியசாலையில் 10 மாடிக் கட்டிடத்தைக் கொண்ட சத்திர சிகிச்சைப் பிரிவின் நிர்மானப்பணிகள் இடைநிறுத்தப்பட்டு மூன்று வருடங்கள் கடந்துள்ளன. இந்நிலையில் சத்திர சிகிச்சைப் பிரிவின் நிர்மான பணிகளுக்காகவும் வைத்தியசாலையின் நவீனத்துவத்தை மேம்படுத்துவதற்கான செயற்திட்டங்களும் முன்னெடுக்கப்பட உள்ளதோடு இதற்கு 600 மில்லியன் ரூபாய் நிதி ஒதுக்கீடு செய்ய எதிர்பார்க்கப்பட்டுள்ளது.

இதேவேளை வைத்தியசாலைக்குத் தேவையான 230 மில்லியன் ரூபாய் செலவில் புதிய இருதய வடிகுழாய் பிரிவு,  நவீன இதய இடையீட்டு ஆய்வகம் (கேத் லேப்), எம் ஆர் ஐ இயந்திரம் மற்றும் சிரி ஸ்கேன் இயந்திரம் ஆகியவை கொள்வனவு செய்யப்பட்டுள்ளன என்றார்.