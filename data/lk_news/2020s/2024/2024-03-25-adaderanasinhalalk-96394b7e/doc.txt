කොටුවූ පාතාලයෝ

සංවිධානාත්මක අපරාධ කල්ලි සාමාජිකයින් අත්අඩංගුවට ගැනීම සඳහා පොලිස්පතිවරයාගේ උපදෙස් මත ආරම්භ කළ විශේෂ මෙහෙයුමේදී ඊයේ දිනයේ සැකකරුවන් 07ක් අත්අඩංගුවට ගෙන තිබේ.

එම පිරිස අතර කුඩු සළිඳුගේ කණ්ඩායමේ සාමාජිකයින් දෙදෙනෙක් වන පානදුර ප්‍රදේශයේ පදිංචි ප්‍රසාද් මදුරංග කෝඳාගොඩ සහ මොරටුවේ පදිංචි බලාපුවඩුගේ ට්‍රික්සි යන සංවිධානාත්මක අපරාධ කල්ලි සාමාජිකයින් ද සිටී.

පොලීසිය පවසන්නේ සංවිධානාත්මක අපරාධ කල්ලියක් වන අංජුගේ කණ්ඩායමේ සාමාජිකයෙකු වන මොරටුව ප්‍රදේශයේ පදිංචි පටබැඳිගේ සංජු තාරක නමැති සාමාජිකයාද ඊයේ අත්අඩංගුවට ගෙන ඇති බවය.

මේ අතර ගනේමුල්ල සංජීවගේ කණ්ඩායමේ සාමාජිකයෙකු වන දික්වැල්ල ප්‍රදේශයේ පදිංචි නාවුරුන්පන්නගේ තරිඳු සම්පත් කුමාර නැමැත්තාද ඊයේ මෙහෙයුමේදී අත්අඩංගුවට ගෙන තිබේ.

එසේම දෙමටගොඩ චමින්දගේ කණ්ඩායමේ සාමාජිකයෙකු වන බොරැල්ල ප්‍රදේශයේ පදිංචි අතුකෝරල කංකානම්ගේ දොන් අනිල් රංජිත් නමැති 38 හැවිරිදි  සැකකරුවෙකුද පොලිස් විශේෂ මෙහෙයුමේදී අත්අඩංගුවට ගෙන ඇත.

මේ අතර කංජිපානි ඉම්රාන්ගේ කණ්ඩායමේ සාමාජිකයෙකු වන කොලොන්නාවේ පදිංචි මොහොමඩ් ඉන්හාම් මොහොමඩ් අෆ්රිඩීන් නමැති 26 හැවිරිදි වියේ පසුවන සාමාජිකයෙකුද වන බව පොලීසිය පවසයි.

එසේම 35 හැවිරිදි වියේ පසුවන කොටහේනේ පදිංචි නිලක්ෂ මදුසංක ප්‍රේමසාර නමැති පූකුඩිකණ්නාගේ කණ්ඩායමේ සාමාජිකයෙකුද ඊයේ දින සිදුකළ මෙහෙයුමේදී අත්අඩංගුවට ගෙන ඇති බව පොලීසිය වැඩිදුරටත් සඳහන් කර තිබේ.