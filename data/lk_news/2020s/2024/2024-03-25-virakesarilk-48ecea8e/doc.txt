கல்லூரி மாணவர்களை நம்பிய சந்தானம் படக் குழுவினர்

தமிழ் திரையுலகில் முன்னணி நட்சத்திர நடிகர்கள் நடிக்கும் திரைப்படத்தை விளம்பரப்படுத்துவதற்காக.. தயாரிப்பு நிறுவனம், தயாரிப்பாளர்கள் உள்ளிட்ட படக்குழுவினர் புதிய அணுகு முறையை பின்பற்ற தொடங்கி இருக்கிறார்கள்.

படமாளிகைக்கு இளைய தலைமுறையினர் தான் அதிகமாக வருகை தருகிறார்கள் என்ற ஒரு புள்ளி விவர கணக்குப்படி தற்போது முன்னணி நட்சத்திர நடிகர்கள் தங்களது திரைப்படங்களின் ஃபர்ஸ்ட் லுக், டைட்டில் லுக், மோஷன் போஸ்டர், சிங்கிள் ட்ராக், டீசர், ட்ரெய்லர் ஆகியவற்றை வெளியிடுவதற்கு தனியார் கல்லூரியில் பயிலும் மாணவ மாணவிகளை தேடி செல்கிறார்கள்.

இங்கு மாணவ மாணவிகள் ஆயிரத்திற்கும் மேற்பட்டவர்கள் திரள்வதாலும், ஆரவாரமான குரலில் வரவேற்பதாலும்.. இத்தகைய போக்கு அதிகரித்து வருகிறது.

இந்நிலையில் சிறிய முதலீட்டு படமாகத் தொடங்கப்பட்ட சந்தானம் நடிப்பில் உருவான 'இங்க நான் தான் கிங்கு' எனும் திரைப்படத்தின் முதல் பாடலை.. சென்னையில் உள்ள தனியார் கல்லூரி வளாகத்தில் சிறப்பு அதிதிகள் யாரும் இல்லாமல் படக்குழுவினரே வெளியிட்டிருக்கிறார்கள்.

இயக்குநர் என். ஆனந்த் இயக்கத்தில் உருவாகி இருக்கும் 'இங்க நான் தான் கிங்கு' திரைப்படத்தில் சந்தானம், பிரியாலயா, தம்பி ராமையா, விவேக் பிரசன்னா, பால சரவணன், முனீஸ்காந்த், மாறன், சேசு, சுவாமிநாதன், கூல் சுரேஷ் உள்ளிட்ட பலர் நடித்திருக்கிறார்கள். ஓம் நாராயண் ஒளிப்பதிவு செய்திருக்கும் இந்த திரைப்படத்திற்கு டி. இமான் இசையமைத்திருக்கிறார்.

நகைச்சுவைக்கு முக்கியத்துவம் அளித்து உருவாக்கப்பட்டிருக்கும் இந்த திரைப்படத்தை கோபுரம் பிலிம்ஸ் பட நிறுவனம் சார்பில் தயாரிப்பாளர் சுஷ்மிதா அன்பு செழியன் தயாரித்திருக்கிறார். இந்த திரைப்படத்தை ஜி. என். அன்புச்செழியன் வழங்குகிறார்.

இத் திரைப்படத்தின் படப்பிடிப்பு பணிகள் நிறைவடைந்து இறுதி கட்டப் பணிகள் விறுவிறுப்பாக நடைபெற்று வருகிறது.

ஃபர்ஸ்ட் லுக் வெளியாகி வரவேற்பை பெற்ற நிலையில், தற்போது இப்படத்தில் இடம்பெற்ற 'மாயோனே..' எனத் தொடங்கும் முதல் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

பாடலாசிரியர் முத்தமிழ் எழுதி இருக்கும் இந்த பாடலை பின்னணி பாடகி ஜொனிதா காந்தி மற்றும் இசையமைப்பாளரும், பாடகருமான ஷான் ரோல்டன் இணைந்து பாடியிருக்கிறார்கள்.

இதனிடையே 'மாயோனே செல்ல மாயோனே.. மாயம் செய்து ஆளத் தூக்கும் மாய மச்சானே..' என ஜொனிதா காந்தியின் பின்னணி குரலில் தொடங்கும் இந்த பாடலில் அவருடைய இனிமையான குரலும், குரல் வழியே ரசிகர்களிடத்தில் கடத்தப்படும் காதல் உணர்வும்  எளிதாக சென்றடைகிறது.

இந்தப் பாடலை தொடர்ந்து ரசித்து கொண்டிருக்கும் தருணத்தில்.. துருத்தலாகவும், பொருத்தமற்றதாகவும் ஆண் குரல்  ஒலிக்கிறது. கம்பீரமாக இருக்க வேண்டிய ஆண் குரல் அதற்கு நேரெதிர் மாறான குரலில் ஒலிப்பதால்.. பாடலின் ரசனை தடை படுகிறது. இசையமைப்பாளரும், பாடகருமான ஷான் ரோல்டன் திறமையான கலைஞர் என்றாலும், அவரது குரல் இந்த பாடலுக்கு பொருத்தமில்லை என்பதுதான் திரையிசை ரசிகர்களின் எண்ணமாக இருக்கிறது என்பது குறிப்பிடத்தக்கது.