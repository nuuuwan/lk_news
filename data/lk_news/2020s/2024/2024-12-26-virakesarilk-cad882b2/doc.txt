பா .ரஞ்சித் - விஜய் அண்டனி இணைந்து வெளியிட்ட 'ஜின்' படத்தின் கிளர்வோட்டம்

'பிக் பொஸ்' சீசன் 3 நிகழ்ச்சியின் வெற்றியாளரும் , 'வேலன்' எனும் திரைப்படத்தின் மூலம் தமிழ் ரசிகர்களிடத்தில் அறிமுகமானவருமான நடிகர் முகேன் ராவ் கதையின் நாயகனாக நடித்திருக்கும் 'ஜின்' எனும் திரைப்படத்தின் கிளர்வோட்டம் வெளியிடப்பட்டிருக்கிறது.

இதனை தமிழ் திரையுலகின் முன்னணி நட்சத்திர இயக்குநரான பா. ரஞ்சித் மற்றும் முன்னணி இசையமைப்பாளரும் , நட்சத்திர நடிகருமான விஜய் அண்டனி ஆகியோர் இணைந்து அவர்களது இணைய பக்கத்தில் வெளியிட்டு, படக் குழுவினருக்கு வாழ்த்து தெரிவித்துள்ளனர்.

இயக்குநர் டி. ஆர். பாலா இயக்கத்தில் உருவாகி வரும் 'ஜின் 'எனும் திரைப்படத்தில் முகேன் ராவ் , பவ்யா தரிகா , பால சரவணன் , ராதா ரவி,  வடிவுக்கரசி ,நிழல்கள் ரவி, இமான் அண்ணாச்சி, வினோதினி , நந்து ஆனந்த் , ஜார்ஜ் விஜய் , ரித்விக் உள்ளிட்ட பலர் நடித்திருக்கிறார்கள்.

அர்ஜுன் ராஜா ஒளிப்பதிவு செய்திருக்கும் இந்த திரைப்படத்திற்கு விவேக் - மெர்வின் இசையமைத்திருக்கிறார்கள். இந்த திரைப்படத்தை ஃபேரிடேல் பிக்சர்ஸ் & ஏ. ஆர். டூரிங் டாக்கீஸ் புரொடக்ஷன்ஸ் ஆகிய நிறுவனங்கள் சார்பில் தயாரிப்பாளர்கள் அணில் குமார் ரெட்டி - இயக்குநர் டி. ஆர். பாலா ஆகியோர் இணைந்து தயாரித்திருக்கிறார்கள்.

படத்தைப் பற்றி இயக்குநர் பேசுகையில், '' உண்மை சம்பவத்தை தழுவி மலேசியா  நாட்டை கதைக்களமாக கொண்டு இப்படத்தின் கதை அமைக்கப்பட்டிருக்கிறது.

இந்த திரைப்படத்தில் கொமர்ஷல் அம்சங்களுடன் 'ஜின்' எனும் கதாபாத்திரம் நவீன தொழில்நுட்ப உதவியுடன் அனைவரையும் கவரும் வகையில் உருவாக்கப்பட்டிருக்கிறது. ஜின் என்பது பேய் குட்டி. '' என்றார்.

இப்படத்தின் இறுதி கட்டப் பணிகள் விறுவிறுப்பாக நடைபெற்று வருகிறது. விரைவில் வெளியீடு குறித்த அறிவிப்பு அதிகாரப்பூர்வமாக வெளியாகும் என எதிர்பார்க்கப்படுகிறது. இந்நிலையில் இப்படத்தின் கிளர்வோட்டம் வெளியிடப்பட்டிருக்கிறது. இதில் இடம் பிடித்திருக்கும் காட்சிகள் ரசிகர்களை வெகுவாக கவர்ந்திருப்பதால்.. படத்தைப் பற்றிய எதிர்பார்ப்பும் அதிகரித்திருக்கிறது.