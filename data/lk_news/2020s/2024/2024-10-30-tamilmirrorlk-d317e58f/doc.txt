ஜனாதிபதி தலைமையில் தேசிய பாதுகாப்பு சபை கலந்துரையாடல்

இந்திய பயணிகள் விமானங்களை குறிவைத்து தொடர்ச்சியாக வெடிகுண்டு அச்சுறுத்தல்கள் மற்றும் இலங்கையின் சுற்றுலாத்துறையில் அவை ஏற்படுத்தக்கூடிய பாதிப்புகள் குறித்து ஜனாதிபதி அனுரகுமார திஸாநாயக்க தலைமையிலான தேசிய பாதுகாப்பு சபை நேற்று கலந்துரையாடியது.

தொடரும் அச்சுறுத்தல்கள் நாட்டிற்கு வருகை தரும் சுற்றுலாப் பயணிகளை பாதிக்கக்கூடும் என்றும், இது சுற்றுலாத் துறையின் எதிர்காலம் குறித்த கரிசனங்களை எழுப்புவதாகவும் தகவலறிந்த வட்டாரங்கள் தெரிவித்தன.

விமானம் இலங்கை வான் எல்லைக்குள் நுழைந்த சிறிது நேரத்திலேயே வெடிகுண்டு மிரட்டல் விடுக்கப்படுவதும் தெரியவந்தது. அருகிலுள்ள விமான நிலையம் கட்டுநாயக்க பண்டாரநாயக்க சர்வதேச விமான நிலையத்தில் (BIA) அமைந்துள்ளதால், பாதிக்கப்பட்ட அனைத்து விமானங்களும் பாதுகாப்பு சோதனைக்காக BIA க்கு திருப்பி விடப்படுகின்றன.

அண்மையில் இடம்பெற்ற சம்பவமொன்றில், வெடிகுண்டு மிரட்டல் விடுத்து ஒரே நேரத்தில் தரையிறக்கப்பட்ட இரண்டு விமானங்களுக்கு இலங்கை சட்ட அமலாக்க அதிகாரிகள் பதிலளிக்க வேண்டியிருந்தது. இருப்பினும், கிடைத்த மனிதவளத்தைக் கொண்டு அதிகாரிகளால் நிலைமையை திறம்பட நிர்வகிக்க முடிந்தது.

இந்த நிலைமையைக் கருத்திற் கொண்டு, பாதுகாப்பு நடவடிக்கைகளை மேம்படுத்தவும், இதுபோன்ற சம்பவங்களை மிகவும் திறமையாக எதிர்கொள்ளவும் கூடுதல் சட்ட அமலாக்கப் பணியாளர்களை ஈடுபடுத்த முடிவு செய்யப்பட்டது.

இதேவேளை, அமைச்சரவை ஊடகவியலாளர் சந்திப்பின் போது, ​​அமைச்சரவைப் பேச்சாளர் விஜித ஹேரத், பயணிகள் விமானங்களுக்கு வெடிகுண்டு மிரட்டல் விடுக்கப்பட்டமை தொடர்பில் குற்றப் புலனாய்வுத் திணைக்களம் (CID) முழுமையான விசாரணைகளை முன்னெடுத்து வருவதாக தெரிவித்தார்.