கிரிக்கெட் வீரர் கொலை ; பிரதான சந்தேகநபர் கைது

2002ஆம் ஆண்டு 19 வயதிற்குட்பட்ட இலங்கை இளையோர் கிரிக்கெட் அணியின் தலைவராக இருந்த தம்மிக்க நிரோஷனவை சுட்டுக்கொலை செய்த சம்பவம் தொடர்பில் பிரதான துப்பாக்கித்தாரி எனப்படும் நபர் நேற்று (18) மாலை காலி மாவட்ட குற்றத்தடுப்புப் பிரிவினரால் கைது செய்யப்பட்டுள்ளார்.

தம்மிக நிரோஷனவை கொலை செய்வதற்கு மூன்று சந்தேகநபர்கள் வந்துள்ளதாகவும், மற்றைய இருவர் அடையாளம் காணப்பட்டுள்ளதாகவும் குற்றத்தடுப்பு பிரிவினர் தெரிவித்தனர்.

48 வயதான சந்தேகநபர் பலபிட்டிய ரன்தொம்பே பிரதேசத்தில் வைத்து 2,800 மில்லிகிராம் ஐஸ் ரக போதைப்பொருளுடன் கைது செய்யப்பட்டார்.

துப்பாக்கிச் சூடு நடத்தியவர்கள் அணிந்து வந்த ஆடைகளையும் எல்பிட்டிய குற்றப்பிரிவின் அதிகாரிகள் கண்டுபிடித்துள்ளனர்.

வெளிநாட்டிலிருந்து பெறப்பட்ட ஒப்பந்தத்தின் அடிப்படையில் இந்தக் கொலை நடந்திருக்கலாம் என பொலிஸார் சந்தேகிக்கின்றனர்.

சந்தேகநபர் பலபிட்டிய நீதவான் நீதிமன்றில் முன்னிலைப்படுத்தப்பட்டு ஓகஸ்ட் 3ஆம் திகதி வரை விளக்கமறியலில் வைக்கப்பட்டுள்ளார். R