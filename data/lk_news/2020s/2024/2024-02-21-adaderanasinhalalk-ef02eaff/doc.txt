පරිසර යුක්ති කේන්ද්‍රයෙන් අභියාචනාධිකරණයට ලේඛනයක්

අලි - මිනිස් ගැටුම විසඳීමට ගත යුතු යෝජනා ඇතුළත් ලේඛනයක් පරිසර යුක්ති කේන්ද්‍රය විසින් අභියාචනාධිකරණයට භාර දී තිබේ.

වනජීවී අමාත්‍යවරයා සහ වනජීවී අධ්‍යක්ෂ ජනරාල් ඇතුළු පිරිසකට එරෙහි ව ගොනු කර ඇති පෙත්සමක් අද (21) කැඳවූ අවස්ථාවේ එය අභියාචනාධිකරණයට ඉදිරිපත් කළ බව අද දෙරණ අධිකරණ වාර්තාකරු පැවසීය.

අලි මිනිස් ගැටුම් පවතින ප්‍රදේශවල පදිංචිකරුවන්ගෙන්, ක්ෂේත්‍රයේ බුද්ධිමතුන් ඇතුළු විද්වතුන්ගෙන් අදහස් ලබා ගැනීමෙන් අනතුරු ව මෙම යෝජනාවලිය සකස් කර ඇති බව පෙත්සම්කාර පරිසර යුක්ති කේන්ද්‍රය වෙනුවෙන් පෙනී සිටි නීතිඥවරයා අධිකරණයට දැනුම් දී තිබේ.

ඒ අනුව මෙම යෝජනාවලිය අධ්‍යයනය කර සුදුසු වැඩපිළිවෙළක් සකස් කිරීම සඳහා එහි පිටපත් වග උත්තරකරුවන්ට ලබාදෙන ලෙස අධිකරණය නියෝග කර ඇති බව සඳහන් ය.

පෙත්සම ලබන මාර්තු මස 26 වැනි දා කැඳවීමට නියම කළ අධිකරණය, අලි මිනිස් ගැටුම නිරාකරණය කිරීම සඳහා සකස් කළ හැකි වැඩපිළිවෙළ සම්බන්ධයෙන් කරුණු දක්වන ලෙස වගඋත්තරකාර පාර්ශ්වයට නියෝග කළ බව අද දෙරණ අධිකරණ වාර්තාකරු පැවසීය.