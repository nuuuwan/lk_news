රුසියානු ජනපතිගේ ආන්දෝලනාත්මක මාධ්‍ය සාකච්ඡාව

ලොව පුරා දැඩි අවධානයක් දිනාගත් අමෙරිකාවේ ෆොක්ස් මාධ්‍ය ජාලයේ හිටපු පුවත් නිවේදකයෙකු වන ටකර් කාල්සන් සහ රුසියානු ජනාධිපති ව්ලැද්මීර් පුටින් අතර පැවති හමුව ටකර් කාල්ස්න්ගේ X ගිණුම හරහා විකාශය කර තිබේ.

මොස්කව් හි පැවති සාකච්ඡාව ඇරඹුණේ යුක්‍රේන ආක්‍රමණයට මුල් වූ හේතුව පිළිබඳව විමසා ටකර් කාල්සන් යොමු කළ පැනයකිනි.

"2022 පෙබරවාරි 22 වනදා යුක්‍රේන ගැටුම් ආරම්භයේදී ඊට හේතුව ලෙස ඔබ පැවසුවේ නේටෝ සංවිධානය හරහා අමෙරිකාව, රුසියාවට පහර දීමට සැලසුම් කර ඇති බවය. ඔබ එවැනි නිගමනයකට එළැඹුණේ කොහොම ද?"

"අමෙරිකාව, රුසියාවට ප්‍රහාර එල්ල කිරීමට සැලසුම් කළා කියලා මම පැවසුවේ නැහැ. මේක සාමාන්‍ය කතාබහක් ද? නැතිනම් වැදගත් සාකච්ඡාවක් ද?"

"අපගේ සෙනට් සභිකයෙක් පවසා තිබුණා අමෙරිකාව යුක්‍රේනයට සහය ලබාදීම අඛණ්ඩව කළ යුතු බවට. ඒ පිළිබඳව ඔබේ අදහස් කුමක් ද?"

"අමෙරිකාව එසේ කළ යුත්තේ කුමක් සඳහා ද ?. අමෙරිකාවට වෙනත් කළ යුතු දේ නැති ද?. ඔබට දේශ සීමා ගැටලු තියෙනවා. සංක්‍රමණිකයින් සම්බන්ධ ගැටලු තියෙනවා. රුසියාව සමග සමථකරණ සාකච්ඡා පැවැත්වීම ඊට වඩා සුදුසු නැති ද?"

යුක්‍රේනය සමග සමතයකට පැමිණීමට තමන්ට අවශ්‍ය බවත් ඒ සඳහා යෝජනාවක් ද සකසා තිබූ නමුත් එම අවස්ථාව මඟහැරී ගිය බවද රුසියානු ජනාධිපතිවරයා පවසා තිබුණි.