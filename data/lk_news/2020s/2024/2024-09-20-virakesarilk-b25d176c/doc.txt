'இயக்குநர் திலகம்' கே. பாக்யராஜ் வெளியிட்ட 'எங்க அப்பா' சுயாதீன இசை அல்பம்

புதுமுக குழந்தை நட்சத்திரமான பேபி லக்ஷனா ரிஷி முதன்மையான வேடத்தில் திரையில் தோன்றி நடித்த 'எங்க அப்பா' எனும் சுயாதீன இசை அல்பத்தை 'இயக்குநர் திலகம்' கே. பாக்யராஜ் வெளியிட, இயக்குநர் பேரரசு பெற்றுக் கொண்டார்.

தமிழ் திரையுலகில் திரையிசைக்கு நிகராக சுயாதீன இசை அல்பங்கள் வெளியாகி பரவலான கவனத்தையும், பாரிய வெற்றியையும் பெற்று வருகிறது. அந்த வரிசையில் அப்பா மீடியா எனும் நிறுவனம் சார்பில் பேபி லக்ஷனா ரிஷி நடிப்பில் 'எங்க அப்பா' எனும் சுயாதீன இசை அல்பம் உருவானது.  இசையமைப்பாளர் சந்தோஷ் சாய் இசையில் உருவான இந்த இசை அல்பத்தினை எஸ் வி ரிஷி எழுதி, இயக்கியுள்ளார். இதற்கான பிரத்யேக திரையிடல் சென்னையில் சிறப்பாக நடைபெற்றது.

இந்த தருணத்தில் தமிழ் திரையுலகின் முன்னணி குணச்சித்திர நடிகர்கள் மற்றும் இயக்குநர்கள் கே. பாக்யராஜ், பேரரசு ஆகியோர் அதிதிகளாக பங்கு பற்றினர்.

இயக்குநர் கே. பாக்யராஜ் வாழ்த்தி பேசுகையில், '' இந்த இசை அல்பத்தில் நடித்திருக்கும் குழந்தை நட்சத்திரமான பேபி லக்ஷனா ரிஷி எதிர்காலத்தில் தமிழ் திரையுலகில் நாயகியாக அறிமுகமாகி வெற்றி பெறுவார். அதற்குரிய அனைத்து தகுதிகளும் இப்போதே அவரிடம் இருக்கிறது. பக்தி அல்பமாகவும், தனித்துவமாகவும் உருவாகி இருக்கும் இந்த பாடலும், காணொளியும் வெற்றி பெற வாழ்த்துகிறேன்'' என்றார்.