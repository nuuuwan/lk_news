අම්පාරේ වනඅලි මරණ වැළැක්වීමේ වැඩපිළිවෙලක් ඉල්ලා අධිකරණයට පෙත්සමක්

අම්පාර දිස්ත්‍රික්කයේ සිදුවන වනඅලි මරණ වැළැක්වීමේ වැඩපිළිවෙලක් සකස් කරන ලෙස මධ්‍යම පරිසර අධිකාරිය ඇතුළු ආයතනවලට නියෝග කරන්නයි ඉල්ලා අභියාචනාදීකරණයට රිට් පෙත්සමක් ඉදිරිපත් කර තිබේ.

ශ්‍රී ලංකා යුක්තිය උදෙසා වූ සංවිධානය විසින් මෙම පෙත්සම ඉදිරිපත් කර තිබුණි.

එහි වගඋත්තරකරුවන් ලෙස වන ජීවී අධ්‍යක්ෂ ජනරාල්වරයා, මධ්‍යම පරිසර අධිකාරිය සහ අඩ්ඩාලච්චේන ප්‍රාදේශීය සභාවේ ලේකම්වරයා නම් කර තිබේ.

නීතිඥ නාගානන්ද කොඩිතුවක්කු මහතා මාර්ගයෙන් ගොනුකර ඇති මෙම පෙත්සමේ කියා තිබෙන්නේ 2018 වසරේ සිට  2023 වසර දක්වා කාලසීමාව තුළ අලි මිනිස් ගැටුම හේතුවෙන් අම්පාර දිස්ත්‍රික්කය තුළ අලි ඇතුන් 255ක් සහ මිනිසුන් 78 දෙනෙකු මියගොස් ඇති බවය.

අඩ්ඩාලච්චේන ප්‍රාදේශීය සභා බල ප්‍රදේශයේ පිහිටි  පල්ලේකාඩු නැමති කුණු කන්දේ  ඇති අපද්‍රව්‍ය අනුභව කිරීමට පැමිණීම හේතුවෙන් මෙම අලි ඇතුන් අනතුරට ලක්වන බවත් පෙත්සමේ  සඳහන් කර තිබේ.

අපද්‍රව්‍ය බැහැර කිරීමේ විධිමත් වැඩපිළිවෙලක් අදාළ ප්‍රාදේශීය සභාව විසින් මෙතෙක් නිර්මාණය කර නොතිබීම හේතුවෙන් අලි මිනිස් ගැටුම උග්‍රවීමට හේතුවී තිබෙන බවත් පෙත්සමේ චෝදනා කර තිබුණි.

ඒ අනුව අලි මිනිස් ගැටුම වැළැක්වීම සඳහා අම්පාර දිස්ත්‍රික්කය තුළ එක්රොක් වන කැළි කසළ ප්‍රතිචක්‍රීයකරණය කිරීමේ වැඩපිළිවෙළක් සකස් කරන ලෙස වගඋත්තරකරුවන්ට නියෝගයක් නිකුත් කරන ලෙස පෙත්සමෙන් ඉල්ලා තිබේ.

ඊට අමතරව අම්පාර දිස්ත්‍රික්කයේ මුහුදුබඩ පළාත්වල සිදුවන වනඅලි මරණ වැළැක්වීම සඳහා එම ප්‍රදේශවල වනජීවී කාර්යාල දෙකක් ස්ථාපිත කරන ලෙස වනජීවී අධ්‍යක්ෂ ජනරාල්වරයා වෙත නියෝගයක් නිකුත් කරන ලෙසත් පෙත්සමෙන් වැඩිදුරටත් ඉල්ලා තිබේ.

මෙම පෙත්සම අද (05) අභියාචනාධිකරණ විනිසුරු ඩී. එන්. සමරකෝන් මහතා ඉදිරියේ කැඳවනු ලැබීය.

ඒ අනුව අදාළ පෙත්සමේ වගඋත්තරකරුවන් වශයෙන් නම්කර සිටින වනජීවී අධ්‍යක්ෂ ජනරාල්, මධ්‍යම පරිසර අධිකාරිය ඇතුළු වගඋත්තරකරුවන්ට විරෝධතා ගොනු කිරීම සඳහා සති දෙකක කාලයක් ලබාදුනි.