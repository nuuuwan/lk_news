பெருந்தோட்டத் தொழிலாளர்களின் அடிப்படை சம்பளத்தை நிர்ணயித்து வர்த்தமானி வெளியானது

பெருந்தோட்டத் தொழிலாளர்களுக்கு 1350 ரூபா அடிப்படை சம்பளத்தை நிர்ணயித்து வர்த்தமானி அறிவித்தல் வெளியிடப்பட்டுள்ளது. தொழில் மற்றும் வெளிநாட்டு வேலை வாய்ப்பு அமைச்சின் செயலாளர் ஆர்.பி.ஏ.விமலவீரவினால் வியாழக்கிழமை (12) வெளியிடப்பட்டுள்ள இந்த வர்த்தமானி அறிவித்தல் செப்டெம்பர் 10ஆம் திகதி முதல் அமுலாகும் எனத் தெரிவிக்கப்பட்டுள்ளது.

சம்பள சபைகள் கட்டளை சட்டத்தின் 30ஆம் பிரிவின் கீழ் இந்த வர்த்தமானி வெளியிடப்பட்டுள்ளது. அதற்கமைய நாளாந்த குறைந்தபட்ச அடிப்படை சம்பளம் 1350 ரூபாவாகவும், மேலதிகமாகப் பறிக்கும் ஒவ்வொரு கிலோ தேயிலைக்கும் தலா 50 ரூபா மேலதிகமாக செலுத்தப்பட வேண்டும் எனவும் தெரிவிக்கப்பட்டுள்ளது.

1350 ரூபா ஆகக்குறைந்த நாளாந்த அடிப்படை சம்பளமானது நாளாந்த வரவு - செலவு திட்ட நிவாரணப்படியை உள்ளடக்குகின்றது என்பதுடன் ஊழியர் சேமலாப நிதி மற்றும் ஊழியர் நம்பிக்கை நிதி கொடுப்பனவுக்கும் ஏற்புடையதாகும் என குறித்த வர்த்தமானியில் மேலும் தெரிவிக்கப்பட்டுள்ளது.