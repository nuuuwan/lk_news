ஜனாதிபதி தேர்தலை நடத்தும் திகதி தொடர்பில் ஜனாதிபதி தீர்மானிக்க முடியாது - பேராசிரியர் ஜீ.எல்.பீரிஸ்

ஜனாதிபதி தேர்தலை நடத்தும் திகதி தொடர்பில் ஜனாதிபதி தீர்மானிக்க முடியாது.தேசிய தேர்தல்கள் தொடர்பில் ஜனாதிபதி செயலகம் வெளியிடும் அறிக்கைகள் வெறும் கடதாசி மாத்திரமே தவிர அதற்கு எவ்வித செல்லுப்படி தன்மையும் கிடையாது என சுதந்திர மக்கள் சபையின் பிரதிநிதியும்,பாராளுமன்ற உறுப்பினருமான பேராசிரியர் ஜீ.எல்.பீரிஸ் தெரிவித்தார்.

கொழும்பில் உள்ள சுதந்திர மக்கள் சபையின் காரியாலயத்தில் திங்கட்கிழமை (19) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

அரசியலமைப்பின் பிரகாரம் இந்த ஆண்டு நடத்த வேண்டிய ஜனாதிபதி தேர்தலை பிற்போடுவதற்கு அரசாங்கம் முன்னெடுத்த சகல முயற்சிகளும் தோல்வியடைந்துள்ள நிலையில் நிறைவேற்று அதிகாரம் கொண்ட ஜனாதிபதி முறைமையை இரத்து செய்யும் இறுதியான முயற்சியை அரசாங்கம் கையில் எடுத்துள்ளது.

தேர்தலை நடத்தாமல் மேலும் ஒரு ஆண்டு காலம் பதவியில் இருக்க அரசாங்கம் முயற்சிக்கிறது. ஜனாதிபதி ரணில் விக்கிரமசிங்க தலைமையிலான இந்த அரசாங்கத்தின் சாபத்தை முடிவுக்கு கொண்டு வருவதா அல்லது காலத்தை நீடித்து சாபத்தை தொடர்ந்து அனுபவிப்பதா என்பதை நாட்டு மக்கள் தீர்மானிக்க வேண்டும்.

ஜனாதிபதி தேர்தலை நடத்தும் திகதி தொடர்பில் ஜனாதிபதி தீர்மானிக்க முடியாது.தேசிய தேர்தல்கள் தொடர்பில் ஜனாதிபதி செயலகம் வெளியிடும் அறிக்கைகள் வெறும் கடதாசி மாத்திரமே தவிர அதற்கு எவ்வித செல்லுப்படி தன்மையும் கிடையாது.

ஜனாதிபதி தேர்தல் தொடர்பில் தீர்மானம் எடுக்கும் அதிகாரம் தேர்தல்கள் ஆணைக்குழுவுக்கு உண்டு. ஜனாதிபதி தேர்தல் விவகாரம் அரசியலமைப்பினால் வழங்கப்பட்டுள்ள அதிகாரங்களுக்கு அமைய தேர்தல்கள் ஆணைக்குழு செயற்பட வேண்டும்.

தேர்தல்கள் ஆணைக்குழுவுக்கும்,அரசியல் கட்சிகளின் பிரதிநிதிகளுக்கும் இடையிலான சந்திப்பு எதிர்வரும்   வாரம்  தேர்தல்கள் அலுவலகத்தில் இடம்பெவுள்ளது. இச்சந்தர்ப்பத்தில் ஜனாதிபதி தேர்தலுக்கான நடவடிக்கைகள் வெளிப்படைத்தன்மையுடன் முன்னெடுக்கப்பட வேண்டும் என்பதை வலியுறுத்தவுள்ளோம் என்றார்.