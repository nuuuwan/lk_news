'சூது கவ்வும் 2' ஒரு ஃபன் ஃபிலிம் - மிர்ச்சி சிவா

'சூது கவ்வும் படத்தின் முதல் பாகம் கல்ட் பிலிம் சூது கவ்வும் படத்தின் இரண்டாம் பாகம் முழுக்க முழுக்க ஃபன் ஃபிலிம்' என அப்படத்தின் நாயகனான மிர்ச்சி சிவா தெரிவித்துள்ளார்.

அறிமுக இயக்குநர் எஸ். ஜே. அர்ஜுன் இயக்கத்தில் உருவாகி இருக்கும் 'சூது கவ்வும் 2' திரைப்படத்தில் மிர்ச்சி சிவா, ஹரிஷா ஜஸ்டின், கருணாகரன், வாகை சந்திரசேகர், எம். எஸ். பாஸ்கர், ராதா ரவி, அருள்தாஸ் உள்ளிட்ட பலர் நடித்திருக்கிறார்கள்.

கார்த்திக் தில்லை ஒளிப்பதிவு செய்திருக்கும் இந்த திரைப்படத்திற்கு எட்வின் லூயிஸ் விஸ்வநாத் - ஹரி ஆகியோர் இணைந்து இசையமைத்திருக்கிறார்கள். கொமடி ஜேனரிலான இந்த திரைப்படத்தை திருக்குமரன் என்டர்டெய்ன்மென்ட் மற்றும் தங்கம் சினிமாஸ் ஆகிய பட நிறுவனங்கள் சார்பில் தயாரிப்பாளர்கள் சி. வி. குமார் மற்றும் எஸ். தங்கராஜ் ஆகியோர் இணைந்து தயாரித்திருக்கிறார்கள்.

எதிர்வரும் டிசம்பர் மாதம் 13 ஆம் திகதியன்று உலகம் முழுவதும் பட மாளிகையில் வெளியாகும் இந்த திரைப்படத்தினை விளம்பரப்படுத்தும் நிகழ்வு சென்னையில் நடைபெற்றது. இதன் போது படக்குழுவினர் பங்கு பற்றினர்.

படத்தைப் பற்றி அதில் நாயகனாக நடித்திருக்கும் நடிகர் மிர்ச்சி சிவா பேசுகையில், '' இந்த படத்திற்காக தயாரிப்பாளரை அவரது அலுவலகத்தில் சந்தித்தேன். அந்த தருணத்தில் 'சூது கவ்வும்' படத்தின் இரண்டாம் பாகத்தை உருவாக்க திட்டமிட்டிருக்கிறோம். அதில் நீங்கள் தான் நாயகனாக நடிக்க வேண்டும் என கேட்டுக்கொண்டார்.

அப்போது என் மனதில் சூது கவ்வும் என்ற திரைப்படம் நல்ல திரைப்படம்  அதனை ஏன் மீண்டும் எடுக்கிறீர்கள்? என்ற கேள்வி எழுந்தது. ஆனால் இயக்குநர் அர்ஜுன் இப்படத்தின் கதையை விவரித்த போது நடிக்க ஒப்புக்கொண்டேன். அதாவது இந்த கதை 1990களில் தொடங்கி சூது கவ்வும் படத்தின் முதல் பாகம் வெளியான 2013 ஆம் ஆண்டை கடந்து 2024 ஆம் ஆண்டில் நடைபெறுவது போல் திரைக்கதை அமைக்கப்பட்டிருக்கிறது. இது சுவாரசியமானதாக இருந்ததால் ஒப்புக்கொண்டேன்.

சூது கவ்வும் படத்தின் முதல் பாகம் கல்ட் ஃபிலிம் . சூது கவ்வும் படத்தின் இரண்டாம் பாகம் ஃபன் பிலிம். அதாவது இப்படம் முழுவதும் காமெடியாகவும், ஜாலியாகவும் இருக்கும். இதைத்தொடர்ந்து இப்படத்தின் அடுத்த பாகமாக 'சூது கவ்வும் -தர்மம் வெல்லும்' என்ற பெயரில் வெளியாகும். இந்தப் படத்திற்கு அனைவரும் திரையரங்கத்திற்கு வருகை தந்து சந்தோசமான அனுபவத்தை பெற்று வாழ்த்துமாறு கேட்டுக்கொள்கிறேன்'' என்றார்.