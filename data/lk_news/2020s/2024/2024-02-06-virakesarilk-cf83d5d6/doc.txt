சிலியில் பாரிய காட்டுத் தீ ; 122 பேர் பலி ; நூற்றுக்கணக்கானவர்கள் மாயம்

சிலி நாட்டில் பரவி வரும் பாரிய காட்டுத்தீயினால் இதுவரை 122 பேர் உயிரிழந்துள்ளதோடு, நூற்றுக்கணக்கானவர்களைக் காணவில்லை என அதிகாரிகள் தெரிவித்துள்ளனர்.

சிலி வால்பரைசோவின் மத்தியப் பகுதியில் காட்டுத் தீ பரவி வருவதோடு, உயிரிழப்புகள் அதிகரிக்கலாம் என அந்நாட்டு ஜனாதிபதி கேப்ரியல் போரிக் ஞாயிற்றுக்கிழமை எச்சரித்துள்ளார்.

மேலும்,  கேப்ரியல் போரிக் தனது நாடு 'மிகப்பெரிய அளவிலான சோகத்தை' எதிர்கொள்வதாகவும் தெரிவித்துள்ளார்.

இந்நிலையில், பேரழிவிலிருந்து மக்களை காப்பாற்றுவதாக உறுதியளித்தோடு, போரிக் வெள்ளிக்கிழமை அவசரகால நிலையை அறிவித்துள்ளார்.

காட்டுத்தீயினால் கடற்கரை சுற்றுலா தளமான வினா டெல் மார் நகரிலும் அதைச் சுற்றியுள்ள பகுதிகளிலும் 200 பேர் காணாமல் போயுள்ளதாக அதிகாரிகள் தெரிவித்துள்ளனர்.

கடற்கரை சுற்றுலா தளமான அங்கு பாரிய தீ விபத்துக்கள் ஏற்பட்டுள்ளன. அத்தோடு, வருடாந்திர சர்வதேச இசை விழாவிற்கு பெயர் பெற்ற நகரத்தின் கிழக்கு பகுதிகள் எரிந்து நாசமாகியுள்ளன.

திங்கட்கிழமை  மேலும் 10 பேர்  தீயில் சிக்கி உயிரிழந்தனர். அத்தோடு, உயிழப்புகளின் எண்ணிக்கை 122 ஆக அதிகரித்துள்ளதாக என சிலியின் தடயவியல் மருத்துவ சேவையின் இயக்குனர் மரிசோல் பிராடோ தெரிவித்துள்ளார்.

ஞாயிற்றுக்கிழமை நிலவரப்படி, லத்தீன் அமெரிக்க நாட்டின் மத்திய மற்றும் தெற்குப் பகுதிகளில் கிட்டத்தட்ட 26,000 ஹெக்டயர் (64,000 ஏக்கர்) நிலப்பரப்பு எரிந்து நாசமாகியுள்ளதாக அந்நாட்டு அனர்த்த முகாமைத்துவ மத்திய நிலையமான  செனாப்ரெட் தெரிவித்துள்ளது.

இந்நிலையில், காட்டு தீயை கட்டுப்பாட்டுக்குள் கொண்டு வர , சுமார் 1,400 தீயணைப்பு வீரர்கள் மற்றும் 1,300 இராணுவ வீரர்கள், அத்துடன் 31 தீயணைப்பு ஹெலிகப்டர்கள் மற்றும் விமானங்கள் சேவையில் ஈடுப்பட்டுள்ளன.

கடந்த 2023 ஆம் ஆண்டு தென் மத்திய பிராந்தியத்தில் ஏற்பட்ட தீ விபத்தில் சுமார் 27 பேர் உயிரிழந்துள்ளனர். இதேவேளை 2017 ஆம் ஆண்டில் 11 மட்டுமே உயிரிழந்துள்ளனர்.

அண்டை நாடான அர்ஜென்டினாவைச் சேர்ந்த போப் பிரான்சிஸ் தனது ஞாயிற்றுக்கிழமை உரையின் போது, "சிலியில் ஏற்பட்ட பேரழிவுகரமான தீ விபத்தில் உயிரிழந்தவர்களுக்காகவும் காயமடைந்தவர்களுக்காகவும்" பிரார்த்தனை செய்ய அழைப்பு விடுத்தார்.

மத்திய சிலியில் எல் நினோ வானிலை நிகழ்வின் தாக்கத்தினால் அதிக வெப்பநிலை, குறைந்த ஈரப்பதம் மற்றும் அதிக காற்றின் வேகத்தைத் தொடர்ந்து காட்டு தீ ஏற்பட்டுள்ளது.

காலநிலை மாற்றத்தால் ஏற்படும் வெப்பமயமாதலால் ஏற்பட்டுள்ள அதிகரித்த வெப்பத்தால் காட்டுத்தீ போன்ற இயற்கை அனர்ந்தங்கள் அதிகமாக ஏற்பட வாய்ப்புள்ளதாக விஞ்ஞானிகள் எச்சரித்துள்ளனர்.