புதிய ஜனாதிபதி அநுரகுமார திஸாநாயக்கவுக்கு உலகத்தலைவர்கள், இராஜதந்திரிகள் வாழ்த்து

இலங்கையின் புதிய ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவுக்கு வாழ்த்துத் தெரிவித்திருக்கும் அமெரிக்க இராஜாங்கத்திணைக்களம், ஜனநாயகக்கோட்பாடுகள் மற்றும் தேசிய இறையாண்மைக்கு மதிப்பளித்தல் ஆகியவற்றை அடிப்படையாகக்கொண்டு இருநாடுகளுக்கும் இடையில் பேணப்பட்டுவரும் பரஸ்பர தொடர்புகளை மேலும் வலுப்படுத்துவதை இலக்காகக்கொண்டு புதிய ஜனாதிபதியுடன் ஒன்றிணைந்து பணியாற்றத் தயாராக இருப்பதாகக் குறிப்பிட்டிருக்கிறது.

நாட்டின் ஒன்பதாவது நிறைவேற்றதிகார ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவுக்கு உலகநாடுகளின் தலைவர்கள், அரசியல் பிரதிநிதிகள், இராஜதந்திரிகள் எனப் பலரும் தமது வாழ்த்தினைத் தெரிவித்துவருகின்றனர். அதன்படி உலகநாடுகளின் தலைவர்கள் மற்றும் சர்வதேச இராஜதந்திரிகளின் வாழ்த்துச்செய்தியில் குறிப்பிடப்பட்டிருக்கும் விடயங்கள் வருமாறு:

'இலங்கையின் ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவின் வெற்றிக்கு வாழ்த்துக் கூறுகிறோம். அதேவேளை அமைதியான முறையில் தமது வாக்குரிமையைப் பயன்படுத்திய இலங்கை மக்களைப் பாராட்டுகிறோம். இந்தத் தேர்தல் இலங்கையின் ஜனநாயகக் கட்டமைப்புக்களின் ஸ்திரத்தன்மை மற்றும் அமைதியானதும், ஜனநாயக ரீதியானதுமான வழிமுறைகளின் ஊடாக நாட்டின் எதிர்காலத்தை வடிவமைப்பதற்கு இலங்கை மக்கள் கொண்டிருக்கும் அர்ப்பணிப்பு ஆகியவற்றைப் பரீட்சிக்கும் வகையில் அமைந்தது. ஸ்திரமானதும், சுபீட்சமானதுமான சமூகத்தைக் கட்டியெழுப்பிவரும் இலங்கைக்கு அவசியமான ஒத்துழைப்புக்களை வழங்குவதற்கு நாம் தயாராக இருக்கின்றோம். அதேவேளை ஜனநாயகக்கோட்பாடுகள் மற்றும் தேசிய இறையாண்மைக்கு மதிப்பளித்தல் ஆகியவற்றை அடிப்படையாகக்கொண்டு இருநாடுகளுக்கும் இடையில் பேணப்பட்டுவரும் பரஸ்பர தொடர்புகளை மேலும் வலுப்படுத்துவதை இலக்காகக்கொண்டு புதிய ஜனாதிபதி அநுரகுமார திஸாநாயக்கவுடன் ஒன்றிணைந்து பணியாற்றத் தயாராக இருக்கின்றோம். அத்தோடு எமது நாடுகளுக்கிடையிலான வலுவுhன ஒத்துழைப்பு, பொருளாதார வளர்ச்சி மற்றும் பாதுகாப்பு ஆகியவற்றையும் மேம்படுத்துவதற்கு நாம் எதிர்பார்த்திருக்கின்றோம்' என அமெரிக்க இராஜாங்கத் திணைக்களத்தின் பேச்சாளர் மத்தியூ மில்லர் குறிப்பிட்டிருக்கிறார்.

'இலங்கையின் ஜனாதிபதித்தேர்தலில் வெற்றிபெற்ற அநுரகுமார திஸாநாயக்கவுக்கு எனது மனமுவந்த வாழ்த்துக்கள். பாகிஸ்தானுக்கும், இலங்கைக்கும் இடையிலான உறவுகளை மேலும் வலுப்படுத்துவதை முன்னிறுத்தி அவருடன் ஒன்றிணைந்து பணியாற்றுவதற்கு எதிர்பார்த்திருக்கிறேன்' என பாகிஸ்தான் பிரதமர் ஷெபாஸ் ஷரீஃப் கூறியிருக்கிறார்.

'ஜனாதிபதித்தேர்தலில் அமோக வெற்றியீட்டியுள்ள ஜனாதிபதி அநுரகுமார திஸாநாயக்கவுக்கு எனது வாழ்த்துக்கள். மிகநெருங்கிய அயல்நாடுகள் என்ற ரீதியில், மாலைதீவுக்கும், இலங்கைக்கும் இடையிலான வரலாற்று நட்புறவை மேலும் வலுப்படுத்தும் நோக்கில் உங்களுடன் இணைந்து பணியாற்றுவதற்கு மிகுந்த ஆர்வம் கொண்டிருக்கிறேன். உங்களுடைய புதிய வகிபாகத்தில் பெரிதும் வெற்றியடைய வாழ்த்துக்கள்' என மாலைதீவு ஜனாதிபதி மொஹமட் முய்ஸு' தெரிவித்திருக்கிறார்.

'இலங்கையின் நிறைவேற்றதிகார ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவுக்கு வாழ்த்துக்கள். எமது இருநாடுகளும் பரஸ்பர வளர்ச்சி மற்றும் முன்னேற்றத்தை இலக்காகக்கொண்டு எதிர்வருங்காலங்களிலும் ஒன்றிணைந்து செயற்படவேண்டும்' என இந்தியாவின் எதிர்க்கட்சித்தலைவர் ராகுல் காந்தி தெரிவித்திருக்கிறார்.

'புதிய ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவுக்கு வாழ்த்துக்கள். இலங்கைக்கும், பிரித்தானியாவுக்கும் இடையில் நீண்டகால நட்புறவு, வலுவான மக்கள் பிணைப்பு மற்றும் மிகநெருங்கிய பொருளாதாரத்தொடர்பு என்பன காணப்படுகின்றன. அதற்கமைய இலங்கையின் புதிய ஜனாதிபதியுடனும், அவரது அரசாங்கத்துடனும் இணைந்து பணியாற்ற எதிர்பார்த்திருக்கின்றேன்' என இலங்கைக்கான பிரித்தானிய உயர்ஸ்தானிகர் அன்ட்ரூ பற்ரிக் குறிப்பிட்டிருக்கிறார்.

'புதிய ஜனாதிபதியாகத் தெரிவுசெய்யப்பட்டிருக்கும் அநுரகுமார திஸாநாயக்கவுக்கு வாழ்த்துக்கள். அதேபோன்று தமது ஜனநாயக உரிமையை அமைதியான முறையில் பயன்படுத்திய மக்களுக்கும் வாழ்த்துக் கூறுகின்றோம். பிரான்ஸ் - இலங்கைக்கு இடையிலான தொடர்புகள் மற்றும் ஒத்துழைப்புக்களை மேலும் விரிவுபடுத்தும் நோக்கில் புதிய அரசாங்கத்துடன் இணைந்து பணியாற்றுவோம்' என கொழும்பிலுள்ள பிரான்ஸ் தூதரகம் அறிவித்திருக்கிறது.