ஜனித் லியனகேயின் கன்னிச் சதம் இலங்கைக்கு கைகொடுத்தது

சட்டோக்ராம், ஸஹுர் அஹ்மத் சௌதரி விளையாட்டரங்கில் இன்று திங்கட்கிழமை (18) நடைபெற்றுவரும் இலங்கைக்கும் பங்ளாதேஷுக்கும் இடையிலான தீர்மானம் மிக்க கடைசி சர்வதேச ஒருநாள் கிரிக்கெட் போட்டியில் ஜனித் லியனகே குவித்த கன்னிச் சதத்தின் பலனாக இலங்கை கௌரவமான மொத்த எண்ணிக்கையைப் பெற்றது.

தொடரைக் கைப்பற்றும் முனைப்பில் இரண்டு அணிகளும் மோதும் இப் போட்டியில் முதலில் துடுப்பெடுத்தாடத் தீர்மானித்த இலங்கை 50 ஓவர்களில் சகல விக்கெட்களையும் இழந்து 235 ஓட்டங்களைப் பெற்றது.

உதவி அணித் தலைவர் சரித் அசலன்க, ஜனித் லியனவே ஆகிய இருவரே துடுப்பாட்டத்தில் திறமையை வெளிப்படுத்தினர்.

18ஆவது ஓவரில் மொத்த எண்ணிக்கை 74 ஓட்டங்களாக இருந்தபோது இலங்கை 4ஆவது விக்கெட்டாக குசல் மெண்டிஸை இழந்தது.

அப்போது களம் நுழைந்த ஜனித் லியனகே மிகத் திறமையாகத் துடுப்பெடுத்தாடி 102 பந்துகளில் 11 பவுண்டறிகள், 2 சிக்ஸ்கள் உட்பட 101 ஓட்டங்களுடன் ஆட்டம் இழக்காதிருந்தார்.

இந்தப் போட்டிக்கு மீளழைக்கப்பட்ட மஹீஷ் தீக்ஷன 8ஆவது விக்கெட்டில் ஜனித் லியனகேவுக்கு பக்கபலமாகத் துடுப்பெடுத்தாடி 60 ஓட்டங்களைப் பகிர்ந்தார்.

ஜனித் லியனகேயை விட சரித் அசலன்க 37 ஓட்டங்களையும் அணித் தலைவர் 29 ஓட்டங்களையும் மஹீத் தீக்ஷன 15 ஓட்டங்களையும் பெற்று துடுப்பாட்டத்தில் திறமையை வெளிப்படுத்தினர்.