நுவரெலியாவிற்கு வரும் அதிக வெளிச்சம், ஒலி எழுப்பும் பஸ்களால் மக்கள் அவதி

நுவரெலியாவை பார்வையிட வரும் அதிகளவான வெளிச்சம் மற்றும் சத்தம்  பஸ்களால் பொதுமக்கள் மற்றும் சாரதிகள் பெரும் அவதிக்குள்ளாகி வருவதாக அவர்கள் குற்றம் சுமத்துகின்றனர்.

இந்த நாட்களில் நீண்ட விடுமுறை என்பதால் நுவரெலியா நகருக்கு சுற்றுலா வரும் ஏராளமான பஸ்கள் மோட்டார் வாகன விதிமுறைகளுக்கு மாறாக பஸ் முழுவதும் பிரகாசமான விளக்குகளினால் அலங்கரிக்கப்பட்டதன் காரணமாக மற்றும் அதிக ஒலி எழுப்பும் ஒலிபெருக்கிகள் மூலம் மாபெரும் சப்தங்கள் உடன் பாடல்கள் ஒளிபரக்கப்படுகின்றது.

இதன் காரணத்தினால் நுவரெலியா நகரை சுற்றியுள்ள பகுதிகளில் பொதுமக்கள் மற்றும் வாகன ஓட்டிகள் கடும் சிரமத்திற்கு ஆளாவதாக புகார் தெரிவிக்கின்றனர்.

மேலும் நுவரெலியாவிற்கு வரும் வாகனங்கள் தொடர்பில் விசாரணை நடத்தி சட்டத்தை மீறி அலங்கரிக்கப்பட்ட வாகனங்களின் உரிமையாளர்கள் மற்றும் சாரதிகளுக்கு எதிராக சட்டத்தை அமுல்படுத்துவது அவசியம் எனவும் பொதுமக்கள் கோரிக்கை விடுக்கின்றனர்.

பொதுமக்களின் குற்றச்சாட்டுக்கள் தொடர்பில் நுவரெலியா தலைமையக பிரதான பொலிஸ் பரிசோதகர் பிரேமலால் ஹெட்டியாராச்சியிடம் நாம் கேட்டதற்கு பதிலளித்த அவர்,

இனிமேல் நுவரெலியாவிற்கு வரும் இவ்வாறான பஸ்களில் அலங்கார ஏற்பாடுகள் மற்றும் ஒலிபெருக்கிகள் பொருத்தப்பட்டுள்ளதா என ஆராயப்படும்  எனவும் மோட்டார் வாகன ஆணைக்கு மாறாக அந்த பஸ்களின் உரிமையாளர்கள் மற்றும் ஓட்டுனர்கள் செயல்பட்டிருந்தால் அபராதம் விதிக்கப்படும், சட்டத்தை கடுமையாக அமுல்படுத்த நடவடிக்கை மேற்கொள்ளப்படும் எனவும் நுவரெலியா பொலிஸ் தலைமையகத்தின் பிரதான பொலிஸ் பரிசோதகர் தெரிவித்தார்.