ව්‍යාපාරිකයෙකු සහ වෛද්‍යවරයෙකු පැහැර ගැනේ

ඊයේ ස්ථාන දෙකකින් පුද්ගලයින් දෙදෙනෙකු පැහැරගැනීම සම්බන්ධයෙන් පොලීසියට වාර්තා වූ බව පොලිස් මාධ්‍ය කොට්ඨාසය පවසයි.

ඊයේ (07) උදෑසන මාතර නගරයේ දී ව්‍යාපාරිකයෙකුව මෝටර් රථයකින් පැමිණි පුද්ගලයින් 5 දෙනෙකු විසින් පැහැරගෙන ගොස් ඇතැයි මාතර පොලිස් ස්ථානයට පැමිණිල්ලක් ලැබී තිබිණි.

පසුව එම සැකකරුවන් මාලිම්බඩ පොලිස් වසමේ රැඳී සිටින බවට ලද තොරතුරක් මත පැහැරගැනීම සිදුකළ සැකකරුවන් පස්දෙනෙකු හා පැහැරගැනීමට යොදාගත් මෝටර් රථය මාතර පොලිස් ස්ථානයේ නිලධාරීන් විසින් අත්අඩංගුවට ගෙන ඇත.

අත්අඩංගුවට ගත් සැකකරුවන් අවුරුදු  28, 30, 37 සහ 50 යන වයස්වල පසුවන දෙනිපිටිය හා තෙලිජ්ජවිල ප්‍රදේශයේ පදිංචිකරුවන්ය.

පැහැරගැනීමට ලක්වූ ව්‍යාපාරිකයා මාතර ප්‍රදේශයේ ඔවුන්ගේ ව්‍යාපාරික ස්ථානයේ නව ශාඛාවක් විවෘත කිරීමේ උත්සවයකට පැමිණ සිටි අවස්ථාවේ දී මෙම සිදුවීමට මුහුණපා ඇත.

මුදල් ආරවුලක් මත මෙම පැහැරගැනීම සිදුකර ඇතැයි පොලිස් විමර්ශනයේ දී අනාවරණය වී තිබේ.

මේ අතර, වෛද්‍යවරයෙකුව පැහැරගෙන ගොස් හික්කඩුවේ ස්ථානයක සිරකරගෙන සිටින බවට ඊයේ පොලිස් සහන මැදිරිය වෙත කරන ලද පැමිණිල්ලකට අනුව පොලීසිය විමර්ශන ආරම්භ කර තිබිණි.

පොලීසියට ලද තොරතුරු මත මීටියාගොඩ පොලිස් වසමේ, තෙල්වත්ත ප්‍රදේශයේ පිහිටි නිවසක් පරීක්ෂා කිරීමේ දී වෛද්‍යවරයා පැහැරගෙන විත් සිරකර සිටිය දී හමුවී ඇත.

පසුව 28 හැවිරිදි එම ප්‍රදේශයේම පදිංචිකරුවෙක් වූ සැකකරුව අත්අඩංගුවට ගෙන ඇත.

වෛද්‍යවරයා මේ වනවිට නිරුපද්‍රිතව සිටින අතර, මෙම පැහැරගැනීම ද මුදල් ආරවුලක් මත සිදුකර ඇතැයි පොලීසියට අනාවරණය වී තිබේ.