'நாற்பது  வயது குழந்தை நகுல்' -  'வாஸ்கோடகாமா' பட இயக்குநர் ஆர் ஜி கே

'நடிகர் நகுல் -நாற்பது வயது குழந்தை' என 'வாஸ்கோடகாமா' பட இயக்குநர் ஆர் ஜி கே தெரிவித்திருக்கிறார்.

அறிமுக இயக்குநர் ஆர் ஜி கே இயக்கத்தில் உருவாகி இருக்கும் 'வாஸ்கோடகாமா' எனும் திரைப்படத்தில் நகுல், அர்த்தனா பினு, கே. எஸ். ரவிக்குமார், ஆனந்தராஜ், முனிஸ் காந்த், வம்சி கிருஷ்ணா, பிரேம் குமார், மன்சூர் அலி கான், ரெடின் கிங்ஸ்லி உள்ளிட்ட பலர் நடித்திருக்கிறார்கள்.

என். எஸ். சதீஷ்குமார் ஒளிப்பதிவு செய்திருக்கும் இந்த திரைப்படத்திற்கு என். வி. அருண் இசையமைத்திருக்கிறார். டார்க் ஹியுமர் ஜேனரில் தயாராகி இருக்கும் இந்த திரைப்படத்தை 5656 புரொடக்ஷன்ஸ் நிறுவனம் சார்பில் தயாரிப்பாளர் டத்தோ பி. சுபாஷ்கரன் தயாரித்திருக்கிறார்.

எதிர்வரும் ஓகஸ்ட் மாதம் இரண்டாம் திகதியன்று உலகம் முழுவதும் பட மாளிகையில் வெளியாகும் இந்த திரைப்படத்தின் இசை மற்றும் முன்னோட்ட வெளியிட்டு விழா சென்னையில் சிறப்பாக நடைபெற்றது. இதன் போது பட குழுவினருடன் இயக்குநர் கே. எஸ். ரவிக்குமார்- அறிவழகன்- நடிகர் சாந்தனு பாக்யராஜ்- ஜெகன் ஆகியோர் சிறப்பு அதிதிகளாக பங்கு பற்றினர்.

இவ்விழாவில் இயக்குநர் ஆர் ஜி கே பேசுகையில், '' நடிகர் நகுல் நாற்பது வயது குழந்தை. அவரை வைத்து இயக்குவது எளிது. இந்தத் திரைப்படத்தில் நாற்பதிற்கும் மேற்பட்ட நடிகர்கள் நடித்திருக்கிறார்கள். 41 நாட்கள் படத்தின் படப்பிடிப்பு நிறைவடைந்தது. படத்திற்காக தயாரிப்பாளர் ஒதுக்கீடு செய்த பட்ஜட்டிற்குள் படத்தின் பணிகளை நிறைவு செய்திருக்கிறோம்.

இந்த திரைப்படம் ரசிகர்களுக்கு புதுவிதமான பொழுதுபோக்கு அனுபவத்தை அளிக்கும். படத்தின் நீளம் மூன்று மணி நேரமாக இருந்தது. அதன் பிறகு பாரபட்சம் பார்க்காமல் பார்வையாளர்களின் கோணத்தில் படத்தொகுப்பு செய்து படத்தை இரண்டு மணி நேரமாக குறைத்திருக்கிறோம் '' என்றார்.

இப்படத்தைப் பற்றி இயக்குநரும், நடிகருமான கே. எஸ். ரவிக்குமார் பேசும்போது, '' நான்கு கதாபாத்திரங்களை மையப்படுத்தி இப்படத்தின் கதை எழுதப்பட்டிருக்கிறது. அந்த நால்வருள் ஒருவராக நான் நடித்திருக்கிறேன். இந்த படத்தில் நல்லவர்கள் அனைவரும் சிறையில் இருக்கிறார்கள்.

கெட்டவர்கள் அனைவரும் வெளியில் இருக்கிறார்கள்  என்று இயக்குநர் சொன்னபோது, அவரின்  ஐடியா எனக்கு பிடித்திருந்தால் நடிக்க ஒப்புக்கொண்டேன்'' என குறிப்பிட்டார்.