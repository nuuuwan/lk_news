”பிரச்சினையைத் தீர்க்க மாற்று நடவடிக்கைகளை ஆராயவும்”

பயிர்களை சேதப்படுத்தும் விலங்குகளின் கட்டுப்பாட்டை உரிய நடவடிக்கை எடுக்காமல் மக்களின் கைகளில் விடுவதை அரசாங்கம் என்ற வகையில் ஏற்றுக்கொள்ள முடியாது என சுற்றுச்சூழல் நீதிக்கான மையத்தின் (CEJ) சட்ட ஆலோசகர் ரவீந்திரநாத் தாபரே தெரிவித்துள்ளார்.

டிசம்பர் 5ஆம் திகதி பாராளுமன்றத்தில் விவசாய அமைச்சர் கே.டி.லால்காந்த தெரிவித்த கருத்துக்கு பதிலளிக்கும் போதே அவர் இதனைக் குறிப்பிட்டார். விவசாயிகள் தமது பயிர்களை சேதப்படுத்தும் விலங்குகளை எவ்வாறு கையாள்வது என்பதை தீர்மானிப்பதில் சட்டரீதியான தடைகள் ஏதுமில்லை என அமைச்சர் வலியுறுத்தினார்.

"ஒரு பொறுப்புள்ள அமைச்சர் அத்தகைய அறிக்கையை  வெளிப்படுத்துவது, மக்கள் தங்கள் பயிர்களை சேதப்படுத்தும் எந்த விலங்குகளையும் கொல்ல அனுமதி உள்ளது என எண்ணும் விம்பத்தை ஏற்படுத்தும்" என்று அவர் கூறினார்.

உதாரணமாக, இலங்கையில் விலங்கினங்கள் மற்றும் தாவரங்கள் பாதுகாப்பு கட்டளைச் சட்டத்தின் 12வது சரத்தின் கீழ் யானைகளுக்கு விசேட பாதுகாப்பு வழங்கப்பட்டுள்ளதாக அவர் வலியுறுத்தினார். அதன்படி, பயிர் சேதம் எற்படுத்தினாலும் அதற்காக யானைகளை கொல்வது கண்டிப்பாக தடைசெய்யப்பட்டுள்ளது. மயில்களும் சட்டத்தின் கீழ் பாதுகாக்கப்பட்ட இனமாக பட்டியலிடப்பட்டுள்ளன. எனவே, மயில்களை கொல்வதை அனுமதிக்கும் சட்டப் பிரிவு எதுவும் இல்லை.

"சம்பந்தமான சட்டங்கள் மற்றும் விதிகளைப் புரிந்து கொள்ளாமல் வெளியிடப்படும் இத்தகைய அறிக்கைகள், தங்கள் பயிர்களை சேதப்படுத்தும் எந்த விலங்குகளையும் கொல்ல சட்டப்பூர்வ உரிமை உள்ளது என்று மக்கள் தவறாக நம்புவதற்கு வழிவகுக்கும்," என்று அவர் மேலும் கூறினார்.

விலங்குகளைத் துன்புறுத்துவதற்கு மக்களைத் தூண்டுவதை விட, பிரச்சினையைத் தீர்க்க மாற்று மற்றும் நடைமுறை நடவடிக்கைகளை ஆராயுமாறு தாபரே அரசாங்கத்தை வலியுறுத்தினார். பயிர்களைப் பாதுகாப்பதற்கும் வனவிலங்குகளைப் பாதுகாப்பதற்கும் இடையிலான மோதலைத் தீர்ப்பதற்கு நிலையான தீர்வுகளை நடைமுறைப்படுத்துவதன் முக்கியத்துவத்தை அவர் வலியுறுத்தினார்.

எவ்வாறாயினும், விலங்குகள் பயிர்களுக்கு கணிசமான சேதத்தை ஏற்படுத்தியுள்ளதாக தெரிவிக்கப்பட்டுள்ளது, குறிப்பாக நெல் விவசாயம் பாதிக்கப்பட்டுள்ளதாக விவசாயிகள் குறிப்பிட்டுள்ளனர். கிளிகள், மயில்கள் மற்றும் டோக் குரங்குகளால் அதிக பயிர் இழப்பு ஏற்பட்டுள்ளதாகவும் விவசாயிகள் தெரிவித்துள்ளனர்.