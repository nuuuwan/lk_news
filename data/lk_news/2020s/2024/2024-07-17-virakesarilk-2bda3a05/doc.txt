மக்கள் செல்வன்' விஜய் சேதுபதி- சூரி நடிக்கும் 'விடுதலை 2' படத்தின் பர்ஸ்ட் லுக் வெளியீடு

விமர்சன ரீதியாகவும், வசூல் ரீதியாகவும் பாரிய வெற்றியைப் பெற்ற விடுதலை படத்தின் முதல் பாகத்திற்கு பிறகு, இரண்டாம் பாகம் பற்றிய எதிர்பார்ப்பு ரசிகர்களிடத்தில் எகிறி இருந்தது.

இந்நிலையில் ரசிகர்களின் எதிர்பார்ப்பை பூர்த்தி செய்யும் வகையில் 'விடுதலை 2' படத்தின் ஃபர்ஸ்ட் லுக் வெளியிடப்பட்டிருக்கிறது.

இயக்குநர் வெற்றிமாறன் இயக்கத்தில் உருவாகி வரும் 'விடுதலை 2' படத்தில் 'மக்கள் செல்வன்' விஜய் சேதுபதி, சூரி, பவானி ஸ்ரீ, பிரகாஷ்ராஜ், மஞ்சு வாரியர், 'அட்டக்கத்தி' தினேஷ், கௌதம் வாசுதேவ் மேனன், ராஜீவ் மேனன், இளவரசு, பாலாஜி சக்திவேல், சரவண சுப்பையா, தமிழ், சேத்தன், மூணார் ரமேஷ், பவெல் நவகீதன் உள்ளிட்ட பலர் நடித்து வருகிறார்கள்.

ஆர் வேல்ராஜ் ஒளிப்பதிவு செய்து வரும் இந்த திரைப்படத்திற்கு 'இசை ஞானி' இளையராஜா இசையமைக்கிறார். இந்தத் திரைப்படத்தை ஆர் எஸ் இன்போடெய்ன்மென்ட் மற்றும் கிராஸ் ரூட் ஃபிலிம் கம்பெனி பட நிறுவனங்கள் சார்பில் தயாரிப்பாளர் எல்ரெட் குமார் தயாரிக்கிறார்.

இப்படத்தின் படப்பிடிப்பு இறுதி கட்டத்தை எட்டி இருக்கும் நிலையில் பட குழுவினர் ஃபர்ஸ்ட் லுக்கை வெளியிட்டுள்ளனர். இதில் 'மக்கள் செல்வன்' விஜய் சேதுபதி- நடிகை மஞ்சு வாரியர் இடம் பிடித்திருக்கும் புகைப்படங்கள் வெளியிடப்பட்டிருக்கிறது. அத்துடன் பர்ஸ்ட் லுக்கில் திருக்குறள் ஒன்றும் இடம்பெற்றிருப்பதால் தமிழர்களின் கவனத்தை எளிதாக கவர்ந்திருக்கிறது.