தென் ஆபிரிக்காவுக்கு உற்சாகமூட்டிய ரிக்ல்டன் சதம், பவுமா அரைச் சதம்

இலங்கை - தென் ஆபிரிக்க அணிகளுக்கு இடையில் போர்ட் எலிஸபெத், சென் ஜோர்ஜ் பார்க் கெபெர்ஹா விளையாட்டரங்கில் வியாழக்கிழமை (05) ஆரம்பமான 2ஆவது டெஸ்ட் கிரிக்கெட் போட்டியின் முதல் நாள் ஆட்ட நேர முடிவில் தென் ஆபிரிக்கா அதன் முதல் இன்னிங்ஸில் 7 விக்கெட்களை இழந்து 269 ஓட்டங்களைப் பெற்றிருந்தது.

ஆரம்பத்தில் சிறு தடுமாற்றத்தை எதிர்கொண்ட தென் ஆபிரிக்காவுக்கு ரெயான் ரிக்ல்டன் குவித்த கன்னிச் சதம், அணித் தலைவர் டெம்பா பவுமா பெற்ற அரைச் சதம் என்பன உற்சாகத்தை கொடுத்தது.

உலக டெஸ்ட் சம்பியன்ஷிப் இறுதிப் போட்டியில் விளையாடுவதற்கான  தகுதியைப் பெறவேண்டும் என்ற குறிக்கோளுடன் இந்தத் தீர்மானம் மிக்க டெஸ்ட் கிரிக்கெட் போட்டியில் இரண்டு அணிகளும் மோதுகின்றன.

நாணய சுழற்சியில் வெற்றிபெற்றதும் முதலில் துடுப்பெடுத்தாடத் தீர்மானித்த தென் ஆபிரிக்காவின் ஆரம்பம் சிறப்பாக அமையவில்லை.

அசித்த பெர்னாண்டோ, லஹிரு குமார ஆகியோரின் திறமையான பந்துவிச்சுகளில் தடுமாற்றத்தை எதிர்கொண்ட தென் ஆபிரிக்கா ஒரு கட்டத்தில் 44 ஓட்டங்களுக்கு 3 விக்கெட்களை இழந்திருந்தது.

டோனி டி ஸோர்ஸி (0), ஏய்டன் மார்க்ராம் (20), ட்ரைஸ்டன் ஸ்டப்ஸ் (4) ஆகிய முன்வரிசை வீரர்கள் துடுப்பாட்டத்தில் பிரகாசிக்கத் தவறினர்.

இந் நிலையில் ஜோடி சேர்ந்த ரெயான் ரிக்ல்டன், டெம்பா பவுமா ஆகிய இருவரும் நிதானத்துடன் துடுப்பெடுத்தாடி 4ஆவது விக்கெட்டில் 133 ஓட்டங்களைப் பகிர்ந்து அணிக்கு உற்சாகத்தைக் கொடுத்தனர்.

மிகத் திறமையாகத் துடுப்பெடுத்தாடிய டெம்பா பவுமா, தேநீர் இடைவேளைக்கு சற்று முன்னர் 78 ஓட்டங்களுடன் ஆட்டம் இழந்தார்.

எனினும் ரிக்ல்டன், கைல் வெரின் ஆகிய இருவரும் 6ஆவது விக்கெட்டில் 77 ஓட்டங்களைப் பகிர்ந்து அணியை சிறப்பான நிலையில் இட்டனர்.

ரிக்ல்டன் மிகவும் பொறுமையுடன் துடுப்பெடுத்தாடி  250 பந்துகளை எதிர்கொண்டு 11 பவுண்டறிகளுடன் 101 ஓட்டங்களைப் பெற்றார்.

அவர் ஆட்டம் இழந்த சற்று நேரத்தில் மார்க்கோ ஜென்சென் 4 ஓட்டங்களுடன் ஆட்டம் இழக்க முதல் நாள் ஆட்டம் முடிவுக்கு வந்தது.

பந்துவீச்சில் லஹிரு குமார 54 ஓட்டங்களுக்கு 3 விக்கெட்களையும் அசித்த பெர்னாண்டோ 67 ஓட்டங்களுக்கு 2 விக்கெட்களையும் விஷ்வா பெர்னாண்டோ 46 ஓட்டங்களுக்கு ஒரு விக்கெட்டையும் ப்ரபாத் ஜயசூரிய 74 ஓட்டங்களுக்கு ஒரு விக்கெட்டையும் கைப்பற்றினர்.