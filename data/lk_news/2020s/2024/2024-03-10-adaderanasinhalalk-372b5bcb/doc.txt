කැනඩාවේ ඝාතනය ගැන අද ඇසුණු සංවේදී කතාව

කැනඩාවේ, ඔටාවා හී සමූහ ඝාතනයට ලක්වූ ශ්‍රී ලාංකිකයින්ගේ පවුලේ ඥාතීන් ඉදිරි දින කිහිපයේදී එරටට පැමිණිමෙන් පසු අවසන් කටයුතු සිදුකිරීමට සැලසුම් කර ඇතැයි කැනඩාවේ ශ්‍රී ලංකා මහකොමසාරිස් හර්ෂ නවරත්න මහතා පවසයි.

ඝාතනයට ලක්වූවන් වෙනුවෙන් බාර්හෙවන් ප්‍රදේශවාසින් සිහිපත් කිරීමේ වැඩසටහනක් ද ඊයේ (09)  සංවිධාන කර තිබුණි.

එකම පවුලේ සාමාජිකයින් පස් දෙනෙකු ඇතුළු ශ්‍රී ලාංකිකයින් 06 දෙනෙකු  කැනඩාවේ ඔටාවා අගනුවරට තදාසන්න බාර්හෙවන් ප්‍රදේශයේ සිය නිවස තුළදීම සාහසික ලෙස ඝාතනයට ලක්වුණේ පසුගිය බදාදා රාත්‍රීයේදීය.

ඝාතනයට ලක්වූ ශ්‍රී ලාංකික පවුල වෙනුවෙන් සිහිපත් කිරීමේ උත්සවයක් ධනුෂ්කගේ නිවසට ආසන්නයේ පිහිටි උද්‍යානයක ඊයේ පස්වරුවේ පැවැත්වුණි.

ඒ ප්‍රදේශවාසින්, මහා සංඝරත්නය, දෙරටේ රාජ්‍ය නිලධාරීන් ඇතුළු 300කට ආසන්න පිරිසකගේ සහභාගිත්වයෙනි.

මේ අතර වික්‍රමසිංහ පවුලේ හිතවතුන් එම ඝාතන සිද්ධිය සම්බන්ධයෙන් සිය සංවේගය පළකළ අතර බොහෝ කැනේඩියානුවන් ද ඒ පිළිබඳව සංවේදී වුණි.

ප්‍රහාරයෙන් දිවිබේරා ගෙන බරපතළ තුවාල ලැබු ධනුෂ්ක වික්‍රමසිංහ මේ වනවිට ශල්‍යකර්ම දෙකකට යොමුකර ඇති බව වාර්තා වෙයි.

කෙසේ වෙතත් ඔහුගේ තත්ත්වය යහපත්වන අතර ඔහු රෝහල් ප්‍රතිකාර ලබා අවසන්වූ පසුව ඔටාවා හී හිල්ඩා ජයවර්ධනාරාම විහාරස්ථානය ඔහු රැකබලා ගැනීමට කටයුතු කරන බව ප්‍රකාශ කර තිබේ.

මේ අතර ඔටාවා පොලිසිය සඳහන් කර ඇත්තේ ඝාතනයට ලක්වූ අයගේ මෘතදේහ පරික්ෂණ මේ වන විට අවසන් කර ඇති බවය.

ඒ අනුව ධනුෂ්කගේ සහෝදරයා ඇතුළු ඥාතීන් ඔටාවා වෙත රැගෙන ඒමට කටයුතු සිදුකරන බව කැනඩාවේ ශ්‍රී ලංකා මහකොමසාරිස්වරයා පවසයි.

"මෙම සිද්ධියේ පවතින පිළිකුල දනවන ස්වභාවය නිසා, යමෙකුගේ මානසික සෞඛ්‍ය ගැන ප්‍රශ්නයට නැගෙන්න පුළුවන්. එමෙන්ම චූදිතයාට නඩු විභාගයට පෙනී සිටීමට ඇති යෝග්‍යතාවය හඳුනාගන්නා සහායක් වෙන්න පුළුවන්. ඒ වගේම මෙම චෝදනාවලට ලක්වෙන්න දායක වුණු මානසික ආබාධයක් තිබුණද නැද්ද කියලත් හොයාගන්න පුළුවන් වෙයි."

මේ අතර ඝාතනය සිදුවූ නිවසේ තිබූ ලේ පැල්ලම් සෝදා ඉවත්කිරීමට කැනඩා බලධාරීන් ඊයේ කටයුතු කළේය.