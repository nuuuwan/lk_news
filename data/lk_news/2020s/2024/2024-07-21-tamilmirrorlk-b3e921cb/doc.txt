அசங்க அபேகுணசேகர கைது

தேசிய பாதுகாப்பு கற்கை நிறுவகத்தின் முன்னாள் பணிப்பாளர் அசங்க அபேகுணசேகர கைது செய்யப்பட்டுள்ளார்.

உள்நாட்டு இறைவரித் திணைக்களத்தினால் விதிக்கப்பட்ட வழக்கு தொடர்பில் கொழும்பு நீதவான் நீதிமன்றத்தினால் விதிக்கப்பட்ட விமானப் பயணத் தடையின் கீழ் ஞாயிற்றுக்கிழமை (21) அதிகாலை இலங்கை வந்திருந்த அசங்க அபேகுணசேகர, கட்டுநாயக்கா வருகை முனையத்தில் குடிவரவு அதிகாரிகளால் கைது செய்யப்பட்டார்.

கோனவல, கொஹோல் விலா வீதியை வசிப்பிடமாகக் கொண்ட அசங்க அபேகுணசேகர, பாதுகாப்பு அமைச்சின் முன்னாள் பணிப்பாளர் நாயகம் என்பதுடன், முன்னாள் அமைச்சர் ஒசி அபேகுணசேகரவின் புதல்வர் என்றும் கூறப்படுகிறது.

கொழும்பு நீதவான் நீதிமன்றினால் விதிக்கப்பட்ட வழக்கு இலக்கம் 81491/22 தொடர்பிலேயே உள்நாட்டு இறைவரித் திணைக்களம் இந்த விமானத் தடையை விதித்துள்ளதாக கட்டுநாயக்க விமான நிலையப் பொலிஸாரின் பேச்சாளர் ஒருவர் தெரிவித்தார்.

ஞாயிற்றுக்கிழமை அதிகாலை 03.19 மணியளவில் தோஹாவில் இருந்து கட்டார் ஏர்வேஸ் விமானம் KR-658 மூலம் கட்டுநாயக்க விமான நிலையத்தை வந்தடைந்த போது குடிவரவு அதிகாரிகளால் கைது செய்யப்பட்டார்.

அசங்க அபேகுணசேகரவின் சார்பில் சட்டத்தரணிகள் குழுவொன்று கட்டுநாயக்க விமான நிலைய பொலிஸாருக்கு வருகை தந்ததுடன் அபேகுணசேகரவை கொழும்பு நீதவான் நீதிமன்றில் ஒப்படைக்க நடவடிக்கை எடுக்கப்படும் என கட்டுநாயக்க விமான நிலைய பொலிஸ் பரிசோதகர் எல்மோ மல்கம் பேட் விசாரணையில் தெரிவித்திருந்தமை குறிப்பிடத்தக்கது.