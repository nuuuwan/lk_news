நிகழ்நிலை பாதுகாப்பு சட்ட மூலத்தை முற்றாக எதிர்க்கின்றோம் - ஐக்கிய மக்கள் சக்தி

உத்தேச நிகழ்நிலை பாதுகாப்பு சட்டமூலத்தில் திருத்தங்களை முன்வைக்கவுள்ளதாக பிரதான எதிர்கட்சியான ஐக்கியமக்கள் சக்தி தெரிவித்துள்ள அதேவேளை ஸ்ரீலங்கா பொதுஜனபெரமுன  இது குறித்து இன்னமும் தீர்மானிக்கவில்லை என குறிப்பிட்டுள்ளது.

நிகழ்நிலை பாதுகாப்பு சட்டமூலம் என்பது உடன்பட மறுப்பவர்களை சிவில் சமூகத்தினரை ஒடுக்குவதற்கான ஒரு வழிமுறை என தெரிவித்துள்ள உள்நாட்டு சர்வதேச அமைப்புகள் அரசாங்கம் இந்த சட்டமூலத்தை நாடாளுமன்றத்தில் சமர்ப்பிக்ககூடாது என வேண்டுகோள் விடுத்துள்ளன.

எனினும் பலரின் எதிர்ப்பிற்கு மத்தியிலும் அரசாங்கம் தொடர்ந்தும் அந்த சட்டமூலத்தை நிறைவேற்றுவது குறித்து உறுதியாக உள்ள நிலையில் நாடாளுமன்றத்தில் குழுநிலை விவாதத்தின் போது ஐக்கிய மக்கள் சக்தி திருத்தங்களை முன்வைக்குமா என்ற  கேள்விக்கு கட்சியின் நாடாளுமன்ற உறுப்பினர் திஸ்ஸ அத்தநாயக்க நாங்கள் நிகழ்நிலை பாதுகாப்பு சட்டமூலத்தை முழுமையாக எதிர்க்கின்றோம் என தெரிவித்துள்ளார்.

எனினும் அரசாங்கம் சட்டமூலத்தை நாடாளுமன்றத்தில் சமர்ப்பித்தால் நாங்கள் திருத்தங்களை முன்மொழிவோம் எனவும் தெரிவித்துள்ளார்.

இதேவேளை இது குறித்து ஸ்ரீலங்கா பொதுஜன பெரமுனவின் பொதுச்செயலாளர் சாகலகாரியவசத்திடம் கேள்வி எழுப்பியவேளைஅவர் இந்த விடயம் குறித்து இன்னமும் தாங்கள் தீர்மானிக்கவில்லை என தெரிவித்துள்ளார்.