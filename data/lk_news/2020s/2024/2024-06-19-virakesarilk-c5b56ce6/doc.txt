கணிசமான ஓட்டங்கள் குவிக்கப்பட்டு கடைசிவரை பரபரப்பை ஏற்படுத்திய போட்டியில் இந்தியா வெற்றி

தென் ஆபிரிக்காவுக்கு எதிராக பெங்களூரு எம். சின்னஸ்வாமி விளையாட்டரங்கில் புதன்கிழமை (19) கடைசிவரை மிகவும் பரப்பரப்பை ஏற்படுத்திய இரண்டாவது மகளிர் சர்வதேச ஒருநாள் கிரிக்கெட் போட்டியில் 4 ஓட்டங்களால் இந்தியா வெற்றிபெற்றது.

இந்த வெற்றியுடன் 3 போட்டிகள் கொண்ட மகளிர் சர்வதேச ஒருநாள் கிரிக்கெட் தொடரை இப்போதைக்கு 2 - 0 என இந்தியா தனதாக்கிக்கொண்டது.

இரண்டு அணிகளிலும் தலா இருவராக 4 சதங்கள் குவிக்கப்பட்ட இப் போட்டியில் மொத்தமாக 646 ஓட்டங்கள் குவிக்கப்பட்டதுடன் கடைசி பந்திலேயே வெற்றி அணி தீர்மானிக்கப்பட்டது.

அப் போட்டியில் முதலில் துடுப்பெடுத்தாடிய இந்திய மகளிர் அணி 50 ஓவர்களில் 3 விக்கெட்களை மாத்திரம் இழந்து 325 ஓட்டங்களைக் குவித்தது.

அதிரடியாகத் துடுப்பெடுத்தாடி அபார சதம் குவித்த ஆரம்ப வீராங்கனை ஸ்ம்ரித்தி மந்தனா, 2ஆவது விக்கெட்டில் தயாளன்  ஹேமலதாவுடன் 62 ஓட்டங்களையும் 3ஆவது விக்கெட்டில் அணித் தலைவி ஹாமன்ப்ரீத் கோருடன் சாதனைமிகு 171 ஓட்டங்களையும் பகிர்ந்தார்.

தொடர்ந்து ஹாமன்ப்ரீத் கோர், ரிச்சா கோஷ் ஆகிய இருவரும் பிரிக்கப்படாத 4ஆவது விக்கெட்டில் 54 ஓட்டங்களைப் பகிர்ந்தனர்.

ஹாமன்ப்ரீத் கோர் 103 ஓட்டங்களுடனும் ரிச்சா கோஷ் 25 ஓட்டங்களுடனும் ஆட்டம் இழக்காதிருந்தனர்.

326 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய தென் ஆபிரிக்கா 50 ஓவர்களில் 6 விக்கெட்களை இழந்து 321 ஓட்டங்களைக் குவித்து தோல்வி அடைந்தது.

அணித் தலைவியும் ஆரம்ப வீராங்கனையுமான லோரா வுல்வார்ட் 12 பவுண்டறிகள், 3 சிக்ஸ்களுடன் 135 ஓட்டங்களையும் மாரிஸ்ஆன் கெப் 11 பவுண்டறிகள், 3 சிக்ஸ்களுடன் 114 ஓட்டங்களையும் குவித்தனர்.

அவர்கள் இருவரும் 4ஆவது விக்கெட்டில் 184 ஓட்டங்களைப் பகிர்ந்ததுடன் இந்த இணைப்பாட்டம் இந்தியாவுக்கு எதிராக தென் ஆபிரிக்காவின் சகல விக்கெட்களுக்குமான அதிசிறந்த இணைப்பாட்டமாகப் பதிவானது.

பந்துவீச்சில் பூஜா வஸ்த்ராக்கர் 54 ஓட்டங்களுக்கு 2 விக்கெட்களையும் தீப்தி ஷர்மா 56 ஓட்டங்களுக்கு 2 விக்கெட்களையும் கைப்பற்றினர்.