ඊශ්‍රායලයෙන් ලෙබනනයට ගොඩබිම් ප්‍රහාරයක් ?

ඊශ්‍රායලය අසල්වැසි ලෙබනනයේ හිස්බුල්ලා ඉලක්ක වෙත ගුවන් ප්‍රහාර ආරම්භ කර දැන් සතියකට ආසන්න කාලයක් ගතවී අවසන් ය.

ඊශ්‍රායල හමුදා දකුණු ලෙබනනය වෙත ගොඩබිම් ප්‍රහාරයක් ආරම්භ කිරීමේ සැලසුමක් ඇතැයි එරට හමුදාපතිවරයා ඊයේ (25) දින ඉඟි කර තිබුණි.

හිස්බුල්ලා ප්‍රහාර හේතුවෙන් නිවෙස් හැර යාමට සිදුව ඇති 60,000 ඉක්මවූ ඊශ්‍රායල වැසියන්ට උතුරු ඊශ්‍රායලයේ සිය නිවෙස් වෙත ආපසු යාමට අවස්ථාව ලබාදිය යුතු බැවින් මෙලෙස ප්‍රහාර දියත් කරන බවට ඔහු අවධාරණය කළේ ය.

මේ අතර නිව්යෝර්ක් නුවර පැවැත්වෙන එක්සත් ජාතීන්ගේ මහා සමුළුව අතරතුර රැස්වූ ලෝක නායකයින් ඊශ්‍රායලය සහ ලෙබනනය අතර දින 21ක සටන් විරාමයක් ඇති කිරීමට මැදිහත්වීම සඳහා එකඟ වී තිබේ.

ඊයේ (25) දිනයේ දී ලෙබනනය වෙත එල්ල වූ ඊශ්‍රායල ගුවන් ප්‍රහාරවලින් පුද්ගලයින් 72 ක් මියගොස් ඇති අතර, ඒ අනුව ඊශ්‍රායල ප්‍රහාරවලින් ලෙබනනයේ සිදුවූ සමස්ත මරණ ගණන 620කි.