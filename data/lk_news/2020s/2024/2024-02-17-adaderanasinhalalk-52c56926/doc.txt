අමෙරිකානු නියෝජ්‍ය රාජ්‍ය ලේකම්වරයෙක් දිවයිනට

කළමනාකරණය සහ සම්පත් සඳහා වූ අමෙරිකානු නියෝජ්‍ය රාජ්‍ය ලේකම් රිචඩ් ආර්.වර්මා මහතා මෙරට සංචාරයක් සඳහා පැමිණීමට නියමිත බව අමෙරිකානු රාජ්‍ය දෙපාර්තමේන්තුව නිවේදනය කර තිබේ.

හෙට (18) ආරම්භ වන අමෙරිකානු නියෝජ්‍ය රාජ්‍ය ලේකම්වරයාගේ ආසියානු රාජ්‍යයන් කිහිපයක සංචාරය අතරතුර ඔහු මෙරටට පැමිණීමට නියමිත බව එම දෙපාර්තමේන්තුව නිවේදනය කර ඇත.

ඒ අනුව හෙට සිට ලබන 23 වැනි දින දක්වා අමෙරිකානු නියෝජ්‍ය රාජ්‍ය ලේකම් රිචඩ් ආර්.වර්මා මහතා ඉන්දියාව, මාලදිවයින සහ ශ්‍රී ලංකාව වෙත සංචාරය කිරිමට සැලසුම් කර තිබේ.

සිය ඉන්දියානු සහ මාලදිවයින් සංචාර නිම කිරීමෙන් අනතුරුව මෙරටට පැමිණෙන ඔහු රජයේ උසස් නිලධාරින් සමඟ සාකච්ඡා පැවැත්වීමට නියමිත බව සඳහන් වේ.

එහි දී නියෝජ්‍ය රාජ්‍ය ලේකම්වරයා කොළඹ වරායේ බටහිර බහාලුම් පර්යන්තය නිරික්ෂණය කිරිමට ද නියමිත ය.

සිය ඉන්දීය සංචාරයේදී අමෙරිකාවේ කළමනාකරණ සහ සම්පත් පිළිබඳ නියෝජ්‍ය රාජ්‍ය ලේකම්වරයා ඉන්දීය රජයේ ජ්‍යේෂ්ඨ රාජ්‍ය නිලධාරීන් පිරිසක් හමුවීමට නියමිතය.

ඊට අමතරව එරට ව්‍යාපාරික ප්‍රජාව සහ ව්‍යවසායකයින් හමුවීමට සැලසුම් කර ඇත.

ආර්ථික සංවර්ධනය, ආරක්ෂාව සහ තාක්‍ෂණය ඇතුළු පූර්ණ පරාසයක කරුණු සම්බන්ධයෙන් එහිදී සාකච්ඡා කෙරෙනු ඇති බවද වාර්තා වෙයි.