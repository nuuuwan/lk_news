අයි.එම්.එෆ්. ගිවිසුම නීතියක් වෙයි

රට තුළ සීග්‍ර ආර්ථික වර්ධනයක් ඇති කිරීමට රජය ආරම්භ කර ඇති වැඩපිළිවෙළ සාර්ථක කර ගැනීමට නම් නීති පද්ධතියද නවීකරණය විය යුතු බව ජනාධිපති රනිල් වික්‍රමසිංහ මහතා පැවසීය.

ජනාධිපතිවරයා මේ බව සඳහන් කර සිටියේ මහනුවර නීතිඥවරුන් සමඟ මහනුවර මහවැලි රීච් හෝටලයේ පැවති සුහද හමුවේදීය.

බිඳ වැටුණු ශ්‍රී ලංකා ආර්ථිකය ගොඩනැඟීමට ඇති කඩිනම් විසඳුම ජාත්‍යන්තර මූල්‍ය අරමුදල සමඟ වන වැඩසටහන බව මෙහිදී පෙන්වා දුන් ජනාධිපතිවරයා එම ප්‍රතිලාභය ජනතාවට හිමිකර දීම වෙනුවෙන් ජාත්‍යන්තර මූල්‍ය අරමුදල සමඟ වන ගිවිසුම නීතිගත කිරීමට කටයුතු කරන බව ද සඳහන් කළේය.

එසේම සෑම ක්ෂේත්‍රයකම නවීකරණයක් වෙනුවෙන් නව නීති පද්ධතියක් ගෙන එන බව පැවසූ ජනාධිපතිවරයා එම කටයුතු සඳහා නීති ක්ෂේත්‍රයේ සියලුදෙනාගේ සහාය අපේක්ෂා කරන බවද සඳහන් කළේය.

"ජාත්‍යන්තර මූල්‍ය අරමුදල සමඟ වන වැඩසටහන ඉදිරියට ක්‍රියාත්මක කරනවාද, නැත්නම් එය ආපසු හරවනවාද යන්න පිළිබඳ අප තීරණය කළ යුතුයි. මේ සඳහා එකඟත්වය පළ කරුණු සෑම අවස්ථාවකම පසුව එම තීරණය ආපසු හරවන බවට නරක නාමයක් ශ්‍රී ලංකාවට තිබෙනවා. රට වෙනුවෙන් අපට ලැබී ඇති අවසන් අවස්ථාව මෙයයි. ඒ නිසා මෙම ප්‍රතිලාභය ජනතාවට ලබාදීම වෙනුවෙන් ජාත්‍යන්තර මූල්‍ය අරමුදල සමඟ වන ගිවිසුම නීතිගත කිරීමට අප බලාපෙරොත්තු වෙනවා.

රට හමුවේ ඇති වගකීමෙන් අප කිසිවෙකුට පැන යන්න බැහැ. ඒ නිසා එහිදී වැදගත් තීන්දු තීරණවලට එළැඹිය යුතුයි.

එසේම රටේ දැනට පවතින ආර්ථික ක්‍රමය සමඟ එක තැන සිරවී සිටිනවාද, නැතිනම් තරගකාරී අපනයන ආර්ථිකයකට යොමුව රටේ ආර්ථිකය ශක්තිමත් කර, නැවත රට තුළ ආර්ථික අර්බුදයක් ඇති නොවන්නට වග බලා ගන්නවාද කියා අප තීරණය කළ යුතුයි.

මේ රටේ ආර්ථිකය නැවත ශක්තිමත් කළ හැකි බවට විශ්වාසයක් මා තුළ තිබෙනවා. ඒ සඳහා අවශ්‍ය භෞතික සම්පත මෙන්ම මානව සම්පත්ද අප සතුව තිබෙනවා. අපේ රටේ ව්‍යාපාරිකයන් බොහෝ පිරිසක් පිටරටවල සිය ව්‍යාපාර කටයුතු පවත්වාගෙන යනු ලබනවා. අද ලෝකයේ විශාලතම වැවිලි සමාගම අයත් වන්නේ ලංකාවේ සමාගමකටයි. ඒ වගේම ලෝකයේ විශාලතම තේ වතු සමාගම අයත් රට ශ්‍රී ලංකාවයි. අපගේ ඇඟලුම් කර්මාන්තයට ලෝකයේ ඉහළ තැනක් හිමිව තිබෙනවා. එම නිසා උත්සාහ කළහොත් අපට ලෝකය දිනාගත හැකියි. එබැවින් අප කඩිනමින් අපනයන ආර්ථිකයකට යොමු විය යුතුයි. එහිදී නව ක්ෂේත්‍ර පිළිබඳ අවධානය යොමු කළ යුතුව තිබෙනවා.

එසේම අපගේ වෙළෙඳ භාවිතාවන්වල විශාල වෙනස්කම් සිදුවිය යුතුයි. එහිදී බොහෝ නීති නවීකරණය කළයුතුයි. එසේම ලෝකය පිළිගත් නවීන නීති බොහොමයක් තවමත් ශ්‍රී ලංකාව තුළ ක්‍රියාත්මක වන්නේ නැහැ. අප ලෝකයට අවතීරණවීමට නම් එම නීති පද්ධතියටද ඇතුළත් විය යුතුයි.

ආර්ථික පරිවර්තන වැඩපිළිවෙළේදී ඩිජිටල් ආර්ථිකයක් පිළිබඳ අප ප්‍රමුඛ අවධානයක් යොමු කර තිබෙනවා. ඩිජිටල් ආර්ථිකයක් ඇති කිරීමේදී ඩිජිටල්කරණය හා සම්බන්ධ සියලුම නීති ඊට ඇතුළත් විය යුතුයි.

ඒ වගේම දේශගුණික විපර්යාස පිළිබඳ නීති සහ නව පාරිසරික නීති ගෙන ඒමට අප බලාපොරොත්තු වෙනවා. එසේම නව මූල්‍ය නීති හා බැඳුණු වාණිජ නීති අප විසින් සම්පාදනය කරනවා. නව බැංකු නීති කෙටුම්පත් කරනවා. මෙම පියවර සමඟ ඉදිරි වසර 10 තුළ නව නීති පද්ධතියක් රට තුළ නිර්මාණය වෙනවා. එය ශ්‍රී ලංකාව දිගුකාලීන සංවර්ධනයක් කරා ගෙන යන වැඩපිළිවෙළක් වනු ඇති බව මාගේ විශ්වාසයයි.

නව නීති ගෙන එන අතරම පවතින නීතිවල සංශෝධනද සිදු විය යුතුයි. ශ්‍රී ලංකාව අයෝජන සඳහා සුදුසු රටක් ලෙස සාර්ථකවීමට නම් ඊට අදාළව ක්‍රියාත්මකවන නීති පද්ධතියේද සංශෝධනයක් අවශ්‍යයි. අප රට තුළ ආයෝජකයන් රඳවා තබා ගැනීමට නොහැකි එක් හේතුවක් වන්නේ නීතිමය කටයුතුවල තිබෙන ප්‍රමාදයයි.

එසේම ශ්‍රී ලංකාවේ ආර්ථිකය විවෘත කරන විට වරාය නගරය කොළඹ මූල්‍ය කලාපය බවට පරිවර්තනය කිරීමට අපගේ අවධානය යොමු කර තිබෙනවා. එවිට එය අක්වෙරළ ආර්ථිකයක් බවට පත් වනු ඇතියි. එය වෙනම අංශයක් ලෙස ක්‍රියාත්මක වන අතර අලුත් නීති මාලාවක්ද ක්‍රියාත්මක වෙනවා.

ඊට අමතරව, කාන්තාවන් සවිබල ගැන්වීමේ නීතිය සහ ස්ත්‍රී පුරුෂ සමානාත්මතාවය පිළිබඳ නීතිය ගෙන ඒමට පියවර ගෙන තිබෙනවා.

රටේ සිදුකරන ආර්ථික පරිවර්තනයේ දී නීති පද්ධතිය ද නවීකරණය කළ යුතුයි. අප තීරණ ගත යුත්තේ තවත් වසර 20ක ඉදිරිය දෙස අවධානය යොමු කරමිනුයි. තවත් වසර 20ක් යන විට මා සහ මෙතන සිටින බොහෝ පිරිසක් ජීවතුන් අතර නොසිටීවි. නමුත් මෙහි සිටින තරුණ නීතිඥයන් මෙම නවීකරණ වැඩපිළිවෙළ සමඟ ඉදිරියට යා යුතුයි.

අද අපට ලැබී ඇත්තේ ශ්‍රී ලංකාවේ ආර්ථිකය ගොඩනැංවීමේ අවසාන අවස්ථාවයි. එබැවින් නවීකරණය වී ලෝකය සමඟ ඉදිරියට යනවාද, පසුපසට ඇද වැටෙනවාද කියා තීරණය කළ යුතුයි. 1948 නිදහස ලැබූ දා සිට අපට ලැබුණු කිසිඳු අවස්ථාවකින් අප නිසි ප්‍රයෝජන ගත්තේ නැහැ. නමුත් අප මෙම වසරේදී රට පිළිබඳ සිතා තීරණයකට එළැඹිය යුතුයි.

විධායක ජනාධිපති ක්‍රමය තිබිය යුතුද, නැතිනම් ජනාධිපති ක්‍රමය අහෝසි කළ යුතුද යන්න අද රට හමුවේ තිබෙන වැදගත් ප්‍රශ්නය බවට පත් කිරීමට ඇතැමුන් උත්සාහ දරනවා. එය වැදගත් දෙයක් කියා මා සිතන්නේ නැහැ. එය තීරණය කළ යුත්තේ පාර්ලිමේන්තුවයි.අද දවසේ වැදගත් ප්‍රශ්නය වන්නේ රටේ සිටින්නේ විධායක ජනාධිපතිවරයෙකුද, අගමැතිවරයෙකු ද යන ප්‍රශ්නය නොවෙයි. ශ්‍රී ලංකාව දියුණු කළ හැක්කේ කෙසේද යන ප්‍රශ්නයයි. ඒ නිසා සැබෑ අරමුණ කෙරෙහි ප්‍රමුඛත්වය ලබා දෙමින් එම ප්‍රශ්නවලට විසඳුම් සෙවීමට අප සියලුදෙනා එක් වෙමු කියා මම ආරාධනා කරනවා."