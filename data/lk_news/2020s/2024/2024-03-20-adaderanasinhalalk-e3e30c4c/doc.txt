වීථි පුරා මළ සිරුරු හමුවන අගනගරය

අවිගත් කල්ලි තවමත් හයිටියේ පෝට් ඕ ප්‍රින්ස් අගනුවර වීථිවල සරසමින් ප්‍රචණ්ඩව හැසිරෙමින් සිටින බව විදෙස් මාධ්‍ය වාර්තා කරයි.

ඔවුන්ගේ ප්‍රහාරවලට ලක්ව මිය ගිය අයගේ සිරුරු පෝර්ට් ඕ ප්‍රින්ස් අගනුවර වීථි පුරා දක්නට ඇති බව සඳහන් ය.

එමෙන්ම පෝර්ට් ඕ ප්‍රින්ස් අගනුවර ඇතුළු තදාසන්න පෙදෙස්වලින් මංකොල්ල කෑම් රැසක් ද වාර්තා වෙයි.

එහි නවතම පුවත වන්නේ අවිගත් කල්ලි හයිටි හි මහ බැංකුව කොල්ලකෑමේ සිදුවීමයි.

එම සිද්ධියේදී පුද්ගලයින් තිදෙනෙකු ද මිය ගොස් ඇතැයි වාර්තා වෙයි.

මෙලෙස කොල්ලකෑමට ලක්වුණු මහ බැංකුව එරට ක්‍රියාත්මක ප්‍රචණ්ඩත්වය හමුවේ ක්‍රියාත්මක වෙමින් පැවති ප්‍රධාන ආයතන අතුරින් එක් ආයතනයක් විය.

මේ අතර, පොර්ට් ඕ ප්‍රින්ස් අගනුවර අධිකරණ විනිසුරුවරයෙකුගේ නිවසක් ද අවිගත් කල්ලිවල ප්‍රහාරයට ලක්ව තිබුණි.

මෙය රට තුළ පවතින අස්ථාවර දේශපාලන තත්ත්වයට කදිම නිදසුනක් ලෙස විදෙස් වාර්තා පෙන්වා දෙයි.

මේ අතර, හයිටි හි ක්‍රියාත්මක සහන සේවා ආයතනවලට අයත් සහනාධාර කොල්ලකෑමට අවිගත් කල්ලි කටයුතු කර තිබේ.

ඒ රට තුළ ක්‍රියාත්මක ප්‍රචණ්ඩත්වය හමුවේ උද්ගතව ඇති මානුෂිය තත්ත්වය තවත් තීව්‍ර කරමිනි.

එමෙන්ම පොර්ට් ඕ ප්‍රින්ස් අගනුවර ප්‍රධාන වරායේ තිබූ ළමයින් සහ ගැබිණි මව්වරුන් සඳහා ආධාර ඇතුළු අත්‍යවශ්‍ය ද්‍රව්‍ය රැගත් බහාලුමක් ද කොල්ල කා තිබුණි.

ඒ අනුව යුනිසෙෆ් ඇතුළු ජාත්‍යාන්තර සංවිධාන අවධාරණය කරන්නේ, හයිටි වැසියන්යට ද දරුණු සාගතයකට මුහුණදීමට සිදුවනු ඇති බවයි.

ළමයින් ඇතුළු සහන අවශ්‍ය පිරිස් වෙත උපකාර අත්‍යවශ්‍යම මොහොතක මෙලෙස සහනාධාර කොල්ලකෑම ජාත්‍යන්තර සංවිධානවල දැඩි විවේචනයට ලක්ව තිබුණි.

ඒ අනුව යුනිසෙෆ් විධායක නිලධාරී කැතරීන් රසල් පවසන්නේ, හයිටි හි උද්ගතව ඇති තත්ත්වය බිහිසුණු බවයි.

බටහිර  ඉන්දීය කොදෙව් දිවයින් ආශ්‍රිත කැරිබියානු මුහුදු කලාපයේ පිහිටි හයිටි දිවයින් රාජ්‍යය පැරණි ප්‍රංශ යටත් විජිතයකි.

ප්‍රංශ විප්ලවයට සමගාමීව දියත් කෙරුණු හයිටි විප්ලවයෙන් නැපෝලියන්ගේ හමුදා පරදා නිදහස් රාජ්‍යයක් වූ හයිටිය, වහල් සේවය තුරන් කළ පළමු ලතින් අමෙරිකානු රට වෙයි.

එහෙත් ඉතිහාසයේ පටන් හයිටි රාජ්‍යයේ පැවතුණේ ගැටුම්කාරී තත්ත්වයක් සහ දේශපාලන අස්ථාවරත්වයකි.

එම තත්ත්වය මේ වනවිට ඉතාමත් ව්‍යසනකාරී මෙන්ම අමානුෂික මුහුණුවරක් ගෙන තිබේ.

ඒ වසර කිහිපයක සිටි එරට ක්‍රියාත්මක අවිගත් කල්ලිවල හැසිරීම් තවත් ප්‍රචණ්ඩකාරීවීම හේතුවෙනි.

අවිගත් කල්ලිවල ප්‍රචණ්ඩ ක්‍රියා තවත් තීව්‍ර වූයේ 2021 වසරේ ජුලි මාසයේ දී හයිටි රාජ්‍යයේ හිටපු ජනාධිපතිවරයෙකු වන ජොවනෙල් මොයිස් වෙඩි තබා ඝාතනය කිරීමත් සමග ය.

ජනාධිපතිවරයා ඝාතනය කෙරුණු පේර්ට් ඕ ප්‍රින්ස් අගනුවර පිහිටි ඔහුගේ නිවස තුළදීම ය.

හයිටි හි ක්‍රියාත්මක මෙම අවිගත් කල්ලිවල ප්‍රචණ්ඩ ක්‍රියා මාස කිහිපයක සිට තවත් තීව්‍ර වි ඇති බව සඳහන් ය.

මෙම තත්ත්වය ඇති වූයේ අවිගත් කල්ලි බන්ධනාගාර තුළට කඩාවැදී මතුකළ කලහකාරී තත්ත්වයත් සමග සිරකරුවන් දහස් ගණනක් පළා යාමත් සමග ය.

මේ අවිගත් කල්ලිවල නායකයා ලෙස විදෙස් සඳහන් කරන්නේ බාබකිවු ලෙස ප්‍රකට ජිමී චෙරීෂර් නම් පුද්ගලයෙකි.

කලක දී හයිටි රාජ්‍යය ලොව කෝපි නිෂ්පාදනයෙන් අඩක් සපුරාලීමට වගේම උක් නිෂ්පාදනයෙන් සියයට 40ක් සපුරාලීමටත් සමත් වී තිබුණි.

එමෙන්ම හයිටි රාජ්‍යය පොහොසත් ඓතිහාසික සංස්කෘතියකට සහ කලාවකට උරුමකම් කියූ රටකි.

කෙසේ වුවද  ලොව ප්‍රධානතම සංචාරක ගමනාන්තයක් බවට පත්වීමේ හැකියාවක් පැවති හයිටි රාජ්‍යයේ වර්තමානයේ පවතින්නේ ගැටුම්කාරී ස්වරූපයකි.