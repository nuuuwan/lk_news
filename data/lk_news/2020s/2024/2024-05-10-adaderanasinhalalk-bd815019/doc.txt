පාතාල රොහාගේ මරණයට පොලීසියේ සම්බන්ධයක් ?

පාතාල කල්ලි නායක හැරල්ඩ් රෝහණ ද සිල්වා නොහොත් ගොනාකෝවිලේ රොහා නැමැත්තා අත්අඩංගුවට ගැනීම සඳහා තොරතුරු ලබාදුන් පොලිස් පරීක්ෂකවරයා, රොහාගේ ප්‍රතිවාදියෙකු වන කුඩු අංජු නැමැත්තාගෙන් රුපියල් ලක්ෂ 350ක මුදලක් ලබාගෙන ඇති බවට පලවන වාර්තා සම්බන්ධයෙන් විමර්ශනයක් ආරම්භ කර තිබේ.

2020 වසරේ සැප්තැම්බර් මස 24 වනදා පොලීසිය සමග සිදු වූ වෙඩි හුවමාරුවකදී පාතාල කල්ලි නායක හැරල්ඩ් රෝහණ ද සිල්වා නොහොත් ගොනාකෝවිලේ රොහා ජීවිතක්ෂයට පත්වුණි.

සැකකරු අත්අඩංගුවට ගැනීම සඳහා පොලීසිය එම ස්ථානයට ගොස් තිබුණේ පද්මලාල් නමැති පොලිස් පරීක්ෂකවරයාගෙන් ලද තොරතුරකට අනුවය.

එවන් පසුබිමක එම පද්මලාල් නමැති පොලිස් පරීක්ෂකවරයා සහ මියගිය රොහාගේ ප්‍රධානතම ප්‍රතිවාදියෙකු වන ඇල්ටෝ ධර්මේ නමැත්තා අතර සිදු වූ බව කියන දුරකථ න සංවාදයක් "අද දෙරණ" වෙත ලැබුණි.

රොහා අත්අඩංගුවට ගැනීමට පෙර ගිනිඅවි දෙකක් පද්මලාල් නමැති පොලිස් නිලධාරියාගේ සමීපතමයෙකු වෙත ඇල්ටෝ ධර්මේ නමැත්තා ලබාදී ඇතැයි යන කරුණක් සම්බන්ධයෙන් මෙහි තොරතුරු හුවමාරු වී තිබේ.

මේ අතර, ගොනාකෝවිලේ රොහා පොලිස් වෙඩි පහරින් මියයාමෙන් පසු පොලිස් පරීක්ෂක පද්මලාල් බවට පැවසෙන පුද්ගලයා, ඇල්ටෝ ධර්මේගෙන් රුපියල් ලක්ෂ 350ක් ලබාගත් බවට පැවසෙන දුරකථන සංවාදයක් ද අපට හමුවුණි.

පොලිස් පරීක්ෂක පද්මලාල් නැමැත්තා හා රොහාගේ ප්‍රධාන ප්‍රතිවාදියා වූ කුඩු අංජු නැමැත්තා අතර ද සිදුවූ බව කියන දුරකථන සංවාදයක් අතරතුර පොලිස්පති දේශබන්දු තෙන්නකෝන් මහතාගේ නම ද කියැවෙන අයුරු තවත් හඬ පටයකින් හමුවුණි.

පොලිස් පරීක්ෂක පද්මලාල් බව පවසන පුද්ගලයා - "ඔව් අංජු මල්ලි. ඔව් මල්ලි කියපන් ඇහෙනවා. මේ මල්ලි දැන්. බස්නාහිර පළාත් SDIG මගේ ඥාතී හරිද. දේශබන්දු තෙන්නකෝන් මහත්තයා. උඹට මම කෙලින්ම සම්බන්ධ කරලා දෙන්නම් මහත්තයාව. උඹලගේ ඔය ගෙනියලා ඉන්න අනිත් එවුන්වත් මිරිහානේ අරහේ මෙහෙ මම කතා කරලා මම ඒක දෙනවා."

මෙම දුරකථන සංවාදවලදී තමන්ගේ නම භාවිත කරමින් පාතාල කල්ලි සාමාජිකයන්ගෙන් මුදල් ලබාගන්නා පද්මලාල් නැමැති පොලිස් පරීක්ෂකවරයා සම්බන්ධයෙන් විමර්ශනයක් සිදුකරන ලෙස පොලිස්පති දේශබන්දු තෙන්නකෝන් මහතා අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ විමර්ශන ඒකකයට ලිඛිතව පැමිණිලි කර තිබේ.

ඒ අනුව සිදුකළ විමර්ශන සඳහා අදාළ පොලිස් පරීක්ෂකවරයාට අවස්ථා දෙකකදී කට හඬ පරීක්ෂා කිරීම සඳහා රස පරීක්ෂක දෙපාර්තමේන්තුව පැමිණෙන ලෙස අධිකරණය මඟින් දැනුම් දුන්නද ඔහු ඒ සඳහා ගොස් නැහැ.

එවන් පසුබිමක ඔහු අද ජනාධිපති නීතීඥ සාලිය පීරිස් මහතා මාර්ගයෙන් අපේක්ෂිත ඇප අයදුම්පතක් කොටුව මහෙස්ත්‍රාත්වරයා වෙත යොමු කළේය.

එහිදී අධිකරණය නියෝග කළේ පොලිස් පරීක්ෂක පද්මලාල් එළැඹෙන 16 වනදා රස පරීක්ෂක දෙපාර්තමේන්තුව වෙත ගොස් හඬ පරීක්ෂාව සඳහා ඉදිරිපත් විය යුතු බවය.