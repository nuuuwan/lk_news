மலையக வீட்டுத் திட்டங்களில்  அரசியல், தொழிற்சங்க ரீதியான நடவடிக்கைகள் தவிர்க்கப்பட வேண்டும் - வே. இராதாகிருஷ்ணன்

மலையகப் பெருந்தோட்டங்களில்  வீடுகளை நிர்மாணிக்கும் திட்டம் வரவேற்கத்தக்கது எனினும் அதில் அரசியல் மற்றும் தொழிற்சங்க ரீதியான செயற்பாடுகள் தவிர்க்கப்பட வேண்டும் என வே. இராதாகிருஷ்ணன் தெரிவித்தார்.

பாராளுமன்றத்தில் புதன்கிழமை (21) இடம்பெற்ற  நாட்டின் தற்போதைய நிலைமை தொடர்பான சபை ஒத்திவைப்பு வேளை விவாதத்தில் கலந்துகொண்டு உரையாற்றுகையிலேயே  இவ்வாறு தெரிவித்தார்.

தோட்ட மக்களுக்கு அன்று ஆரம்பிக்கப்பட்ட ஏழு பேர்ச் காணியில் தான் வீடுகள் கட்டப்பட்டன. அந்த வகையில்  இப்போதும் எந்த முன்னேற்றமும் இல்லாமல் அதேயளவு காணிகளிலேயே வீடுகள் நிர்மாணிக்கப்படவுள்ளன. அதில் மாற்றங்களைக் கொண்டு வருவது அவசியம் அத்துடன் பாதிக்கப்பட்டவர்களுக்கு முன்னுரிமை வழங்குவதும் முக்கியம். மலையகப் பெருந்தோட்டங்களில்  வீடுகளை நிர்மாணிக்கும் திட்டம் வரவேற்கத்தக்கது எனினும் அதில் அரசியல் மற்றும் தொழிற்சங்க ரீதியான செயற்பாடுகள் தவிர்க்கப்பட வேண்டும்

அத்துடன் அஸ்வெசும திட்டத்தின் மூலம் வழங்கப்படும் 15,000 ரூபா தோட்ட மக்களுக்கு கிடைக்கச் செய்ய வேண்டும்.

கடந்த 2020 ஆம் ஆண்டு முதல் நாட்டில் பல மாற்றங்கள் இடம்பெற்றுள்ளன. ஜனாதிபதி கோட்டாபய ராஜபக்ஷ்வின் ஆட்சி மாறி தற்போது ரணில் விக்கிரமசிங்க தலைமையிலான அரசாங்கம் ஆட்சியில் உள்ளது எனினும் மக்களின் பிரச்சினைகள் தீர்க்கப்படவில்லை.

பிரச்சினைகளை தீர்ப்பதற்கு பணம் அச்சடிக்கப்பட வேண்டும் இல்லாவிட்டால் வெளிநாடுகளில் கடன் பெற வேண்டும் என்ற நிலைப்பாடே காணப்படுகிறது.  இவை இரண்டுமே எமது எதிர்கால சந்ததிக்கு மேலும் சுமைகளையே வழங்கும் என்பதை குறிப்பிட வேண்டும்.

அதனை விடுத்து எமது உற்பத்தியை அதிகரிக்கவும் எமது ஏற்றுமதியை அதிகரிக்கவும் எத்தகைய வேலைத் திட்டங்களை முன்னெடுக்க வேண்டும் என்பது தொடர்பில் அரசாங்கம் கவனம் செலுத்துவது அவசியம்.

இப்போதும் எதிர்க்கட்சியில் ஒரு தரப்பினர் தாம் ஆட்சிக்கு வந்தால் ஊழலை ஒழிப்போம் என்று மார்தட்டிக் கொள்கின்றனர். எனினும் இதற்கு முன்னர் அவ்வாறு தெரிவித்த எவருமே அதை செய்யவில்லை.

நாட்டில் மருந்து உட்பட அனைத்திலும் ஊழல் இடம்பெறுவதையே காண முடிகிறது. மருந்து பொருளில் ஊழல் செய்த குற்றச்சாடில் முன்னாள் அமைச்சர் சிறையில் உள்ளார். அந்த வகையில் நாட்டிலிருந்து ஊழலை ஒழித்தால் மட்டுமே பொருளாதாரத்தை முறையாகக் கட்டியெழுப்ப முடியும்.

நாட்டின் தற்போதைய பொருளாதார நிலையில் தோட்டத் தொழிலாளர்கள் பெரும் கஷ்டங்களை அனுபவித்து வருகின்றனர். தோட்டங்களில் வேலை வாய்ப்புகள் குறைந்துள்ளன. கடந்த ஏழு வருடங்களாக அவர்கள் வெறும் ஆயிரம் ரூபாவையே சம்பளமாக பெற்று வருகின்றனர்.

2019 மற்றும் 2020 ஆம் ஆண்டுகளில் கோதுமை மா 80 ரூபாவாகவும் சீனி 85 ரூபாவாகவும் மண்ணெண்ணெய் 100 ரூபாவாகவும் விற்பனை செய்யப்பட்டது.

தற்போது அந்த பொருட்களின் விலை நான்கு மடங்காக அதிகரித்துள்ளன. இந்த நிலையில் தோட்டத் தொழிலாளர்கள் மட்டுமன்றி சாதாரண கிராமிய மக்களும் வாழ்க்கையை முன்னெடுத்துச் செல்ல முடியாத நிலையே காணப்படுகிறது.

பிள்ளைகளை பாடசாலைகளுக்கு அனுப்புவதற்கும் தற்போது பெரும் தொகை பணம் தேவைப்படுகிறது. முன்னர் 200 - 300 ரூபா என்ற செலவுகள் தற்போது 2000 - 3000 ரூபா என அதிகரித்துள்ளது. இந்த நிலையில் மக்கள் பெரும் அசௌகரியங்களை எதிர்கொண்டு வருகின்றனர் என்றார்.