போகுமிடம் வெகு தூரமில்லை - விமர்சனம்

நடிகர்கள் : விமல், கருணாஸ், மேரி ரிக்கெட்ஸ், 'ஆடுகளம்' நரேன், பவன், மனோஜ் குமார், தீபா ஷங்கர், சார்லஸ் வினோத் மற்றும் பலர்.

பிண கூறாய்வு செய்யப்பட்ட சடலங்களை வைத்திய சாலையிலிருந்து ஏற்றிக்கொண்டு, இறந்தவர்களின் வீட்டிற்கு எடுத்துச் சென்று ஒப்படைக்கும் அமரர் ஊர்தி வாகனத்தை இயக்கும் சாரதியான குமார் ( விமல்) - தன் மனைவி கலையழகி ( மேரி ரிக்கெட்ஸ்)யை பிரசவத்திற்காக தனியார் வைத்திய சாலையில் அனுமதித்திருக்கிறார்.

அங்கு பிரசவம் பார்ப்பதற்காக இந்திய மதிப்பில் முப்பதாயிரத்தை கட்டணமாக செலுத்த வேண்டும் என வைத்தியசாலை நிர்வாகம் நிர்பந்திக்கிறது. இதற்காக குமார் சென்னையிலிருந்து திருநெல்வேலிக்கு பிண கூறாய்வு செய்யப்பட்ட சடலத்தை தன்னுடைய வாகனத்தில் எடுத்து செல்கிறார். 'உனது வாகனம் பயணத்தில் தடையை ஏற்படுத்தும்.

இதனை ஏன் பயன்படுத்துகிறாய்?' என வைத்தியசாலை ஊழியர் கேட்க அதற்கு குமார் 'சரியாக ஒப்படைத்து விடுகிறேன்' என்று வாக்குறுதி அளித்து விட்டு சடலத்தை ஏற்றிக்கொண்டு சென்னையிலிருந்து திருநெல்வேலிக்கு புறப்படுகிறார்.

இறந்தவருக்கு அதிகாரப்பூர்வமான மனைவி ஒருவரும், அதிகாரப்பூர்வமற்ற மனைவி ஒருவரும் இருக்க இந்த இருவரின் வாரிசுகளும் திருநெல்வேலிக்கு வந்தடையும் பிணத்திற்கு தாங்கள்தான் இறுதி காரியம் செய்ய வேண்டும் என்பதில் உறுதி காட்டுகிறார்கள். இதனால் இரு தரப்பினரும் தங்களுக்கான ஆதரவை உறவினர்களிடம் திரட்டுகிறார்கள் குழுவாக காத்திருக்கிறார்கள்.

நளின மூர்த்தி எனும் ஒரு தெருக்கூத்து கலைஞர்- தெருக்கூத்து கலைக்கும் மதிப்பு இல்லை. தனக்கு வாழ்வாதாரமும் இல்லை என விரக்தியின் எல்லைக்கு சென்று தான் உயிராக நேசித்த தெருக்கூத்து கலைக்கான ஆடை ஆபரணங்களை தீயிட்டுக் கொளுத்தி விட்டு, கையில் காசு இல்லாமல் தன்னந்தனியாக சென்னையில் இருந்து திருநெல்வேலிக்கு பயணப்படுகிறார்.  சென்னையின் புறநகர் பகுதியில் அமைந்திருக்கும் சுங்கச்சாவடி அருகே நின்று கொண்டு அந்த பாதையை கடக்கும் கனரக வாகனங்களிடம் உதவி கோருகிறார்.

அந்த சுங்கச்சாவடியை கடந்து செல்லும் குமாரின் வாகனம் பழுதாகி நின்றதால் அதனை தள்ளுவதற்காக குமார், நளின மூர்த்தியின் உதவியை நாட அவரும் வாகனத்தை தள்ள வாகனம் புறப்பட  நளின மூர்த்தி அதில் ஏறி கொள்கிறார். இந்த இருவரும் சடலத்தை சரியாக விலாசத்தில் கொண்டு சேர்த்தார்களா? அதில் ஏதேனும் இடையூறு ஏற்பட்டதா? அதனை எப்படி எதிர்கொண்டார்கள்? என்பதுதான் இப்படத்தின் பரபரப்பான- உணர்வுபூர்வமான- விறுவிறுப்பான- திரைக்கதை.

குமார் எனும் கதாபாத்திரத்தில் நடிகர் விமல்- நீண்ட நாட்களுக்குப் பிறகு ஷட்டிலான நடிப்பை வழங்கி, தானும் ஒரு சிறந்த நடிகர் என்பதை நிரூபிக்கிறார்.

நளின மூர்த்தி எனும் கதாபாத்திரத்தில் தெருக்கூத்து கலைஞனாக நடித்திருக்கும் கருணாஸ் மிகை நடிப்பால் சில தருணத்தில் ரசிகர்களை மகிழ்விக்கிறார். சில தருணத்தில் எரிச்சலை ஏற்படுத்துகிறார்.

முதல் பாதி திரைக்கதையில் இருந்த எதிர்பாராத திருப்பங்கள் இரண்டாம் பாதியில் இடம் பெறவில்லை. அதிலும் உச்சகட்ட காட்சி நளின மூர்த்தியின் கதாபாத்திரம் மேற்கொள்ளும் முடிவை பார்வையாளர்கள் முன்னரே யூகித்து விடுவதால் ஏற்பட வேண்டிய தாக்கம் மிஸ்ஸிங்.

இருந்தாலும் இறந்த கதாபாத்திரத்தின் பின்னணியில் இருக்கும் உறவு சிக்கலுக்கு இயக்குநர் நேர்த்தியான முடிவைத் தந்திருப்பது புதிதாகவும் இருக்கிறது. ஆறுதலாகவும் இருக்கிறது.

திரைக்கதையில் பயன்படுத்தப்பட்டிருக்கும் காதலர்கள்- ஆணவ கொலை - தொடர்பான காட்சிகள் பரபரப்பை அதிகரிப்பதற்கான காட்சிகளாக மட்டுமே இருப்பது ஒரு பிரிவினருக்கு பலமாகவும், மறு பிரிவினருக்கு பலவீனமான திணிப்பாகவும் இருக்கிறது.

கலைஞன் என்பவன் சக மனிதன் பாதிக்கப்படும்போது மட்டும் இரக்கம் காட்டுவதாக நளின மூர்த்தி கதாபாத்திரத்தை எழுதி இருக்கும் இயக்குநர் அவர் தன்னுடைய ஒழுங்கீனமான பழக்க வழக்கங்களினால் தான் தோல்வியை சந்தித்த கலைஞராக இருக்கிறார் என காட்சிப்படுத்தியிருப்பது முரணாகவே இருக்கிறது.