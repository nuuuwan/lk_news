நடிகர் ஜூனியர் என்டிஆர் நடிக்கும் 'தேவரா -‌பார்ட் 1'  படத்தின் சிங்கிள் ட்ராக் வெளியீடு

தெலுங்கின் முன்னணி நட்சத்திர நடிகரும் 'ஆர் ஆர் ஆர்' படத்தின் மூலம் தமிழ் ரசிகர்களிடத்திலும் பிரபலமான ஜூனியர் என்டிஆர் கதையின் நாயகனாக முதன்மையான கதாபாத்திரத்தில் நடித்திருக்கும் 'தேவரா - பார்ட் 1'  படத்தில் இடம்பெற்ற 'ஃபியர் சாங்..' எனும் முதல் பாடலும், பாடலுக்கான பிரத்யேக காணொளியும் வெளியிடப்பட்டிருக்கிறது.

இயக்குநர் கொரட்டலா சிவா இயக்கத்தில் உருவாகி வரும் 'தேவரா- பார்ட் 1' படத்தில் ஜூனியர் என்டிஆர், பொலிவுட் நடிகை ஜான்வி கபூர், பொலிவுட் நடிகர் சயீப் அலி கான், பிரகாஷ் ராஜ், ஸ்ரீகாந்த்,  ஷைன் டாம் சாக்கோ உள்ளிட்ட பலர் நடித்திருக்கிறார்கள்.

ரத்னவேலு ஒளிப்பதிவு செய்திருக்கும் இந்த திரைப்படத்திற்கு அனிருத் இசையமைத்திருக்கிறார். எக்சன் என்டர்டெய்னராக தயாராகி இருக்கும் இந்த திரைப்படத்தை நந்தமூரி தாரகா ராமராவ் ஆர்ட்ஸ் மற்றும் யுவசுதா ஆர்ட்ஸ் ஆகிய பட நிறுவனங்கள் சார்பில் சுதாகர் மிக்கிலினேனி மற்றும் கொஸராஜு ஹரிகிருஷ்ணா ஆகியோர் இணைந்து தயாரித்திருக்கிறார்கள். இந்த திரைப்படத்தை நந்தமூரி கல்யாண்ராம் வழங்குகிறார்.

ஜூனியர் என்டிஆரின் பிறந்த நாளை முன்னிட்டு அவரது ரசிகர்களுக்கு பரிசளிக்கும் வகையில் அவர் நடிப்பில் உருவாகி வரும் 'தேவரா- பார்ட் 1' படத்தில் இடம்பெற்ற 'ஃபியர் சாங்..' எனும் முதல் பாடல் வெளியிடப்பட்டிருக்கிறது. இந்த பாடலை பாடலாசிரியர் விஷ்ணு எடவன் எழுத, பின்னணி பாடகரும், இசையமைப்பாளருமான அனிருத் பாடியிருக்கிறார்.  மேலத்தேய இசையின் தாள லயத்துடன் உருவாகி இருக்கும் இந்தப் பாடல் இணையவாசிகளிடம் பெரும் வரவேற்பினை பெற்றிருக்கிறது.

இந்தப் பாடல் தமிழில் மட்டுமல்லாமல் தெலுங்கு, மலையாளம், கன்னடம், இந்தி ஆகிய மொழிகளிலும் வெளியாகி இருக்கிறது என்பதும், இந்தத் திரைப்படம் எதிர்வரும் ஒக்டோபர் மாதம் 10 ஆம் திகதி என்று உலகம் முழுவதும் பட மாளிகைகளில் வெளியாகிறது என்பதும் குறிப்பிடத்தக்கது.