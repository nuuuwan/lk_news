அதிர்வை ஏற்படுத்தி இருக்கும் சூர்யாவின் 'கங்குவா' பட முன்னோட்டம்

இந்திய அளவில் ரசிகர்களின் பெரும் எதிர்பார்ப்பில் இருக்கும் நடிகர் சூர்யாவின் 'கங்குவா' பட முன்னோட்டம் வெளியாகி பெரும் அதிர்வை ஏற்படுத்தி வருகிறது. இந்த முன்னோட்டம் வெளியான ஒரு மணி தியாலத்திற்குள் ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு புதிய சாதனையை படைத்திருக்கிறது.

முன்னணி நட்சத்திர இயக்குநர் சிவா இயக்கத்தில் உருவாகி இருக்கும் 'கங்குவா' எனும் திரைப்படத்தில் சூர்யா, பொலிவுட் நடிகர்கள் பாபி தியோல் மற்றும் திஷா படானி உள்ளிட்ட பலர் நடித்திருக்கிறார்கள்.‌

வெற்றி பழனிச்சாமி ஒளிப்பதிவு செய்திருக்கும் இந்த திரைப்படத்திற்கு 'ராக் ஸ்டார்' தேவி ஸ்ரீ பிரசாத் இசையமைத்திருக்கிறார். ஃபான்டஸி எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்டுடியோ கிரீன் மற்றும் யூ வி கிரியேசன்ஸ் ஆகிய நிறுவனங்கள் இணைந்து தயாரித்திருக்கிறது.

இந்தத் திரைப்படத்தின் டீசர் மற்றும் ஃபயர் சாங் ஆகியவை வெளியாகி மில்லியன் கணக்கிலான பார்வையாளர்களால் பார்வையிடப்பட்டு சாதனை படைத்திருக்கிறது.

இந்நிலையில் இப்படத்தின் முன்னோட்டம் வெளியிடப்பட்டிருக்கிறது.  பிரமிக்க வைக்கும் பிரம்மாண்டமான காட்சிகள் - சூர்யாவின்  கதாபாத்திரம் - வசனங்கள் - பின்னணி இசை -  என அனைத்தும் பார்வையாளர்களை மீண்டும் மீண்டும் பார்க்கத் தூண்டும் வகையில் அமைந்திருப்பதால் பெரும் வரவேற்பினை பெற்றிருக்கிறது.

மேலும், சூர்யா நடிப்பில் தயாராகி இருக்கும் இந்த திரைப்படம் எதிர்வரும் ஒக்டோபர் மாதம் 10 ஆம் திகதியன்று உலகம் முழுவதும் பட மாளிகையில் தமிழ் உள்ளிட்ட ஏனைய இந்திய மொழிகளில் வெளியாகிறது.