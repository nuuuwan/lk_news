ජෝසප් 'ක්‍රීඩා වර්ණ' ප්‍රදානය වාස්ගේ ප්‍රදානත්වයෙන්

කොළඹ සාන්ත ජෝසප් විද්‍යාලීය ක්‍රීඩා වර්ණ ප්‍රදාන උත්සවය හිටපු ජාතික ක්‍රිකට් ක්‍රීඩක ආදි සිසු, චමින්ද වාස් ගේ ප්‍රධානත්වයෙන් පසුගියදා පැවැත්වුණි.

එහිදී අධිෂ්ඨානය, කැපවීම සහ විනය ඇත්නම් නියත වශයෙන්ම ක්‍රීඩා ක්ෂේත්‍රයේ ඉහළට යාහැකි බව ආරාධිත දේශනයේදී චමින්ද වාස් පැවසීය.

මෙහිදී ක්‍රීඩාව නිදහසේ කිරීමට තම දරුවන්ට අවස්ථාව ලබාදීමේ අවශ්‍යතාවය ද දෙමාපියන් වෙත පෙන්වාදීම විශේෂත්වයකි.

ඒ අනුව 2019 වර්ෂය වෙනුවෙන් ඩිෂේන් රණවීර ( පිහිනුම් ),  2021වර්ෂය වෙනුවෙන් ෂෙනාල් සංදේශ් ( පාපන්දු ) සහ ශෙහාන් ප්‍රනාන්දු ( බාස්කට්බෝල් ), 2022 වර්ෂය වෙනුවෙන් දුනිත් වෙල්ලාලගේ ( ක්‍රිකට් ) යන ක්‍රීඩකයන් අදාළ වර්ෂවල වසරේ ක්‍රීඩකයා ලෙස වර්ණ දිනා ගන්නා ලදි.

මෙම ක්‍රීඩකයන්, චමින්ද වාස් මහතාගෙන් සහ විදුහල් අදියුරු රන්ජිත් අන්ද්‍රාදි පියතුමාගෙන් වර්ණ සහතික සම්මාන ලැබීය.

ශ්‍රී ලංකා - ඉන්දීය තරගාවලිය සඳහා සංචිතයට තේරී පත්වීම නිසා දුනිත් වෙල්ලාලගේ මේ සඳහා සහභාගී නොවීය.

ක්‍රීඩා  අංශය භාර සමේෂ් ඇන්තනී පියතුමාගේ අධීක්ෂණය යටතේ ක්‍රීඩා සම්බන්ධීකාරක ප්‍රසන්ත රණවීර මහතා ප්‍රමුඛ ක්‍රීඩා කමිටුව සංවිධානය කළ මෙම වර්ණ ප්‍රදානෝත්සවයේදී ක්‍රීඩා 21ක් වෙනුවෙන් 2019 සිට 2022 වර්ෂ 4 වෙනුවෙන් ක්‍රීඩකයන් 474කට සම්මාන ප්‍රදානය කෙරුණි.

ඉන් ක්‍රීඩකයන් 22ක් "ජොසපියානු  නීල" ( Josephian Blue ) වර්ණ සම්මාන දිනා ගැනීමට සමත් විය.