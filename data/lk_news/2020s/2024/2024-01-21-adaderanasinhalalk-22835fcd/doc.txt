විශේෂඥ වෛද්‍යවරයාට පහර දුන් බව කියන තිදෙනෙකු අත්අඩංගුවට

කරාපිටිය ශික්ෂණ රෝහලේ පිළිකා අංශය භාර විශේෂඥ වෛද්‍ය ක්‍රිෂාන්ත පෙරේරා මහතාට පහර දුන් බව කියන රෝහල් කනිෂ්ඨ කාර්යමණ්ඩල සේවිකාවක සහ සේවකයන් දෙදෙනෙකු ගාල්ල පොලීසිය මගින් අත්අඩංගුවට ගෙන තිබේ.

අදාළ වෛද්‍යවරයා විසින් පසුගිය 17 වැනි දා ගාල්ල පොලීසියට සිදු කරන ලද පැමිණිල්ලක් මත සිදු කළ විමර්ශනයේ දී මෙම අත්අඩංගුවට ගැනීම සිදු කර ඇති බව පොලිස් මාධ්‍ය ප්‍රකාශක කාර්යාලය පවසයි.

මෙලෙස අත්අඩංගුවට ගෙන ඇත්තේ, 52 හැවිරිදි සෞඛ්‍ය කාර්ය සහායිකාවක් සහ 45 හැවිරිදි හා 43 හැවිරිදි කාර්ය සහායකයන් දෙදෙනෙකි.

පසුගිය 16 වැනි දා පැවති සෞඛ්‍ය සේවක වැඩ වර්ජනය මුල් කරගනිමින් කරාපිටිය රෝහලේ පිළිකා අංශයේ කනිෂ්ඨ කාර්ය මණ්ඩලය සහ එම ඒකකය භාර විශේෂඥ වෛද්‍ය ක්‍රිෂාන්ත පෙරේරා මහතා අතර ආරවුලක් හටගෙන තිබූ අතර, එහි දී කණිෂ්ට සේවකයන් විසින් තමාට පහර දුන් බවට වෛද්‍යවරයා මෙම පැමිණිල්ල සිදු කර තිබූ බව සඳහන්ය.

මේ අතර, එම අවස්ථාවේ වෛද්‍යවරයා විසින් පහර දුන් බව කියන කනිෂ්ඨ කාර්ය මණ්ඩල සේවිකාවක් රෝහල්ගත කර තිබූ අතර, සිද්ධියට අදාළ ව පසුගිය 18 වැනි දා අත්අඩංගුවට ගත් විශේෂඥ වෛද්‍ය ක්‍රිෂාන්ත පෙරේරා මහතා අධිකරණයට ඉදිරිපත් කිරීමෙන් අනතුරු ව හෙට (22) දිනය දක්වා රක්ෂිත බන්ධනාගාරගත කෙරිණි.