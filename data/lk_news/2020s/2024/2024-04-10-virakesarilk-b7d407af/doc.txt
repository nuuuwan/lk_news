அதிவேக வீதிகளில் ஏற்படும் விபத்துகளுக்கான முக்கிய காரணிகள் அடையாளம்

சாரதிகளின் கவனக்குறைவு, வாகனங்களை முறையாக பராமரிக்காமை மற்றும் மூன்றாம் தரப்பினரால் ஏற்படும் விபத்துக்கள் ஆகியவை அதிவேக வீதிகளில் விபத்துகள் ஏற்பட மூன்று முக்கிய காரணங்களாக அடையாளம் காணப்பட்டுள்ளதாக  அதிவேக வீதிகள் பாதுகாப்பு நடவடிக்கைகளுக்கான ஆலோசனைக் குழு உறுப்பினர் வைத்தியர் சமோத் ஹெட்டியாராச்சி தெரிவித்துள்ளார்.

அதிவேக வீதிகளில் ஏற்படும் விபத்துகளின் புள்ளி விவரங்கள் மற்றும் காரணிகள் குறித்த   ஆய்வு அறிக்கையில் இந்த  விடயம் தெரிவந்துள்ளதாக  கொழும்பில் நேற்று இடம்பெற்ற ஊடகவியலாளர் சந்திப்பில் கலந்து கொண்டு உரையாற்றிய  போது தெரிவித்துள்ளார்.

அதிவேக வீதிகளில் ஏற்படும் 56 சதவீதமான  விபத்துகள் வாகன சாரதிகளின் கவனக்குறைவால் இடம்பெறுகிறது. இது பெரிய பிரச்னையாக மாறியுள்ளது. இந்த விபத்துக்களால் 35 சதவீதமான மரணங்கள் அல்லது நிரந்தர அங்கவீனத்தை ஏற்படுகிறது.

தெற்கு அதிவேக வீதி நிர்மாணிக்கப்பட்டு பதின்மூன்று ஆண்டுகளில்  மொத்தம் 9,375 வீதி விபத்துகள் பதிவு செய்யப்பட்டுள்ளன,  அதில்  5,292 விபத்துக்கள் சாரதிகளின் கவனக்குறைவால் இடம்பெற்றுள்ளது. இந்த விபத்துக்களில்  66 பேர் மட்டுமே உயிரிழந்துள்ளதோடு,  637 நிரந்தர அங்கவீனமுற்றவர்களாக்கப்பட்டுள்ளனர் என தெரிவித்துள்ளார்.

தெற்கு அதிவேக வீதி பொலிஸ் பிரிவின் பணிப்பாளரும் சிரேஷ்ட பொலிஸ் அத்தியட்சகருமான மயூர பெரேரா விபத்துக்கள் தொடர்பான விபரங்களை விளக்குகையில்,

இவ் ஆண்டு இது வரை அதிவேக வீதிகளில் ஏழு பாரிய விபத்துக்கள் ஏற்பட்டுள்ளன. இது முன்னைய இரண்டு ஆண்டுகளுடன் ஒப்பீடுகையில் அதிகரிப்பை காட்டுக்கிறது. அதாவது, 2022 ஆம் ஆண்டு 17 உயிரிழப்புக்கள் ஏற்பட்டுள்ள நிலையில், 2023 ஆம் ஆண்டு நான்காகக் குறைவடைந்துள்ளது.

அனைத்து சாரதிகளும் வீதி பாதுகாப்பிற்கு முன்னுரிமை அளிப்பதோடு, குறிப்பாக பண்டிகை காலங்களில் அதிவேக வீதிகளில்  ஏற்படும்  விபத்துக்களை குறைப்பதில் பங்களிப்பதற்காக ஒழுக்கமான சாரதிகளை உருவாக்க வேண்டிய தேவையை  இந்த புள்ளிவிபரங்கள் வெளிப்படுத்துகிறது என தெரிவித்துள்ளார்.

வாகனம் ஓட்டும் போது புதிய தொழில்நுட்ப தகவல் தொடர்பு கருவிகளைப் பயன்படுத்துவதால் கவனம் சிதறடிக்கப்பட்டு எற்படும் விபத்துக்களை குறைக்க மோட்டார் போக்குவரத்து சட்டத்தில் விதிமுறைகளை புதுப்பிக்க வேண்டும் என போக்குவரத்து அமைச்சு மற்றும் அதிவேக வீதிகள் மேலதிக செயலாளர் துஷார சுரவீர குறிப்பிட்டுள்ளார்.

வீதி பாதுகாப்பை மேம்படுத்த தற்போதைய நிலைமைகளுக்கு ஏற்ப விதிமுறைகளை மாற்றியமைப்பதன் முக்கியத்துவத்தை அவர் வலியுறுத்தினார்.

மேலும், சாரதி பயிற்சித் திட்டங்களின் மூலம் சாரதி அனுமதிப்பத்திரத்தை தரப்படுத்துவதற்கான தேவைகளை  அவர் எடுத்துரைத்தார். இந்த முயற்சி வீதி பாதுகாப்பு மற்றும் பொறுப்பான சாரதி நடைமுறைகள் குறித்த அணுகுமுறையில் மாற்றத்தை ஏற்படுத்துவதன் மூலம் ஒழுக்கமான சாரதிகளை உருவாக்கும் நோக்கத்தை  கொண்டுள்ளது என தெரிவித்துள்ளார்.