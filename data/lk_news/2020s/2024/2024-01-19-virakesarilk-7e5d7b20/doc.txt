யுக்திய நடவடிக்கையில் 963 பேர் கைது : இதுவரை 5 பில்லியன் ரூபா பெறுமதியான போதைப்பொருட்கள் கைப்பற்றல் !

நாடெங்கும் முன்னெடுக்கப்பட்டு வரும் போதைப்பொருள் ஒழிப்பு நோக்கிலான 'யுக்திய' விசேட சுற்றிவளைப்பு நடவடிக்கையின்போது இன்று வெள்ளிக்கிழமை (19) அதிகாலை 12.30 மணியோடு நிறைவடைந்த 24 மணிநேரத்தில் 963 பேர் கைது செய்யப்பட்டுள்ளனர்.

கைதானவர்களில் 638 பேர் போதைப்பொருள் குற்றங்களோடு தொடர்புடையவர்கள் என்றும் 325 பேர் பொலிஸாரால் தேடப்பட்டு வருவோர் பட்டியலில் உள்ளவர்கள் என்றும் கூறப்படுகிறது.

மேலும், கைதானவர்களில் 8 பேர் போதைக்கு அடிமையான நிலையில் புனர்வாழ்வு நிலையங்களுக்கு அனுப்பப்பட்டுள்ளனர்.

அதே‍வேளை, பொலிஸ் போதைப்பொருள் ஒழிப்புப் பணியகம் மற்றும் பொலிஸ் விசேட அதிரடிப்படையினரால் தேடப்பட்டு வரும் பட்டியலில் இருந்த 25 பேரும் யுக்திய நடவடிக்கையின்போது கைது செய்யப்பட்டுள்ளனர்.

இதன்போது கைதானவர்களிடமிருந்து 300 கிராம் ஹெரோயின், 172 கிராம் ஐஸ், 530 கிராம் கஞ்சா, 99,209 கஞ்சா செடிகள் மற்றும் 24,083 போதை மாத்திரைகள் கைப்பற்றப்பட்டுள்ளன.

கடந்த 2023 டிசம்பர் 17ஆம் திகதி நாடு முழுவதும் 'யுக்திய' விசேட சுற்றிவளைப்பு நடவடிக்கை ஆரம்பிக்கப்பட்டதிலிருந்து இதுவரை 41 ஆயிரத்துக்கும் மேற்பட்ட சந்தேக நபர்கள் மற்றும் பொலிஸாரால் தேடப்படும் குற்றவாளிகள் கைது செய்யப்பட்டுள்ளதாகவும், இதுவரை மொத்தமாக 5 பில்லியன் ரூபாய் மதிப்புடைய போதைப்பொருட்கள் கைப்பற்றப்பட்டுள்ளதாகவும் பொதுமக்கள் பாதுகாப்பு அமைச்சு தெரிவித்துள்ளது.