’இந்திய மீனவர்களை கைது செய்க’

வெளிவிவகார அமைச்சின் அழுத்தத்தினாலே கடற்றொழில் அமைச்சர், இந்திய மீனவர்களை விடுவிக்க இணங்கியிருக்கலாம் என சந்தேகம் எழுவதாகவும், இந்திய மீனவர்களை விடுவித்தமைக்கு   வடக்கு மீனவர்களாகிய நாங்கள் எதிர்ப்பை தெரிவிப்பதாக வட மாகாண கடற்றொழிலாளர் இணையத்தின் செயலாளரும் ஊடக பேச்சாளருமான என்.எம்.ஆலம் தெரிவித்தார்.

தற்போது இலங்கை சிறையில் உள்ள இந்திய மீனவர்களை விடுவிப்பது தொடர்பாக வெளி வந்திருக்கும் தகவல்கள்   வடபகுதியில் இருக்கும் மீனவர்கள் இதனை எவ்வாறு நோக்குகிறார்கள், இந்த பிரச்சினையை அரசாங்கம் எவ்வாறு  முடிவுக்கு கொண்டு வர இருக்கிறார்கள் என்பது தொடர்பாக வெளிப்படுத்த விரும்புகிறேன் என்றும் ஊடகங்களுக்கு ஞாயிற்றுக்கிழமை (22) மாலை கருத்துரைத்தார்.

குறிப்பாக ஒரு மாத காலப்பகுதிக்குள்  வடக்கில் இருக்கின்ற நெடுந்தீவு, பருத்தித்துறை அதற்கு அப்பால் சில நாட்களுக்கு முன் மன்னார் கடற்பரப்புக்குள் கைது செய்யப்பட்ட 40க்கும் மேற்பட்ட   தமிழக மீனவர்கள்   கடற்றொழில் அமைச்சின் சிபாரிசுக்கு அமைய நல்லிணக்க அடிப்படையில் விடுவிக்கப்படுவதாக   நாங்கள் ஊடகங்கள் வாயிலாக அறிகிறோம்.

இந்த தகவல் உண்மையில் கடற்றொழில் அமைச்சரின் நிலைப்பாடு என்ன? என்பதை கேள்வி குறியாக்கியுள்ளது. குறிப்பாக இதேபோன்ற ஒரு விடயம் சில மாதங்களுக்கு முன்னர் இந்திய நிதியமைச்சர்  தமிழ்நாட்டுக்கு வந்த போது அவர்களின் வேண்டுகோளுக்கு இணங்க  எந்தவித சட்ட நடவடிக்கைக்கு உட் படுத்தாது மீனவர்கள் 20 பேர் விடுவிக்கப்பட்டிருந்தனர்.

அந்த நேரத்திலும் நாங்கள் அதற்கு எங்களுடைய எதிர்ப்புக் குரலை வெளியிட்டு இருந்தோம். தற்போது கைது செய்யப்பட்டு சிறையில் இருக்கும் 40 மீனவர்களை விடுவிப்பதற்கு நாட்டில் ஜனாதிபதி ஒருவர் இல்லாத நிலையில்  வெளிவிவகார அமைச்சரின்  வேண்டு கோளுக்கு அமைய கடற்றொழில் அமைச்சர் விடுவிப்பதாக அந்த செய்தி வெளியிடப்பட்டிருக்கிறது.

எனவே நாட்டில் ஜனாதிபதி இருந்தாலும் இதே நிலைதான் கடற்றொழில்  அமைச்சர் இருந்தாலும் இந்த நிலை தான் என்றால் ஏன் இந்த கைதுகள் இடம் பெறுகின்றன ? இவ்வளவு பணம் செலவு  செய்து  இந்த மீனவர்களை கைது செய்ய வேண்டுமா? என்ற கேள்வி இருக்கிறது.

இந்திய மீனவர்களின் வருகை முற்று முழுதாக நிறுத்தப்படவேண்டும். வடபகுதி கடற்பரப்புக்குள் அனுமதிக்க கூடாது    என்பதைய நாங்கள் வலியுறுத்துகின்றோம் என்றார்.

ஆனால், வட பகுதி மீனவர்கள் முன்வைக்கின்ற எந்த கோரிக்கையையும் செவிசாய்க்காத அரசாங்கமும் இந்த கடற்றொழில் அமைச்சும் இந்திய உயர்மட்ட தலைவர்கள் தமிழ்நாடு வருகின்ற போது அவர்களால் விடுக்கப்படுகின்ற கோரிக்கையை ஏற்றுக்கொண்டு மனிதாபிமான அடிப்படையில் விடுவிக்கின்றோம் எனக்கூறி விடுகின்றனர்.  தொடர்ந்து இந்த நிலைதான் காணப்படுகிறது.

இது மனிதாபிமானமா? அல்லது    பயமா அவர்களுக்காக நாங்கள் பயப்படுகின்றோமா? ஒரு பெரிய நாடு சிறிய நாட்டை பயம்காட்டி தங்களுடைய வேலையை செய்விக்கின்றார்களா? என்ற கேள்வி எம்முன் எழுகின்றது.

நல்லிணக்க அடிப்படையில் நாம் விடுவிப்பது தவறு என்று நாங்கள் கூறவில்லை .ஆனால் நல்லிணக்கம் என்பது என்ன? ஒருவர் ஒரு தரம் வருகின்றார் மனிதாபிமானமாக  அவரை விடுவிக்கின்றோம்,  இரண்டாவது முறை அதே தவறு செய்யும் போது எவ்வாறு அந்த மனிதாபிமானத்தை அல்லது நல்லிணக்கத்தை பற்றி பேசுவது?

எமது வளங்களை அழிக்கிறார்கள், எமது எல்லையை தாண்டி எமது கரையோரங்களுக்கு வந்து இந்த வேலை செய்கிறார்கள், எனவே அவர்களை கைது செய்யுங்கள் அவர்களுடைய படகுகளை பறிமுதல் செய்யுங்கள் என நாங்கள் கூறுவது  வெறுமனே கூச்சல் அல்ல. எமது வாழ்வாதார இழப்பு ,இந்த நாட்டின் இறைமை பறிபோகும் தன்மையை இந்த நாட்டின் பிரஜை என்ற வகையில் இங்கு வாழ்கின்ற மக்கள் என்ற வகையில் தொடர்ந்து வலியுறுத்துகின்றோம் என்றார்.