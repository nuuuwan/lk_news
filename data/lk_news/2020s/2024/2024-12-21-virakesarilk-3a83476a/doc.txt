U1 - திரைப்பட விமர்சனம்

தயாரிப்பு - லஹரி பிலிம்ஸ் எல் எல் பி & வீனஸ் என்டர்டெய்னர்ஸ்

நடிகர்கள் : உபேந்திரா, ரேஷ்மா, சன்னி லியோன், கிஷோர் , சாது கோகிலா, முரளி சர்மா, ஜிஸ்ஸு சென் குப்தா மற்றும் பலர்.

கன்னட திரையுலகின் முக்கிய படைப்பாளிகளில் ஒருவரான உபேந்திரா - பத்தாண்டு இடைவெளிக்குப் பிறகு இயக்கி, கதையின் நாயகனாக நடித்திருக்கும் ' U1 'எனும் திரைப்படம் - அனைத்து தரப்பு ரசிகர்களையும் கவர்ந்ததா? இல்லையா? என்பதை காண்போம்.

எதிர்காலத்தில் இருக்கும் கற்பனையான உலகத்தில் சத்யா நல்ல குணங்களைக் கொண்ட ஒழுக்கங்களைக் கொண்ட மனிதராக உருவகப்படுத்தப்படுகிறார். இவர் இந்த உலகத்தில் நேர்நிலையான மாற்றங்களை கொண்டு வருவதில் விருப்பம் கொண்டு, அதற்கான முயற்சிகளில் ஈடுபடுகிறார். இதற்கு எதிர்மாறாக கல்கி எனும் கதாபாத்திரம் மனித குலத்தில் அறியாமையால் இருக்கும் மக்களை தண்டிக்கிறார். மேலும் ஊழல் செய்யும் அரசியல் தலைவர்களை ஆட்சி செய்யவும் அனுமதிக்கிறார். இந்த தருணத்தில் ஊழல் புரியும் அரசியல்வாதியான வாமன் ராவ் ( கிஷோர்) 'சென்ட்ரல் சாம்ராட் 'என்ற நிலைக்கு உயர்த்துவேன் என கல்கி அவரிடம் உறுதியளிக்கிறார். இதற்காக பல வழிகளில் அவருக்கு உதவி செய்கிறார். இறுதியில் சத்யா வெற்றி பெறுகிறாரா? அல்லது கல்கி வெற்றி பெறுகிறாரா? என்பது தான் இப்படத்தின் கதை.

இதற்கான திரைக்கதையில் இயக்குநர் உபேந்திரா சினிமாவையே பயன்படுத்தி இருக்கிறார். அதாவது திரைப்படத்திற்குள் ஒரு திரைப்படத்தை காட்சிப்படுத்துகிறார். அந்தத் திரைப்படத்தின் கதை பார்வையாளர்களை குழப்புவதால் அதற்கான தெளிவான விமர்சனத்தை முன் வைப்பதற்காக விமர்சகர் ஒருவர் அந்த திரைப்படத்தை இயக்கிய இயக்குநரை சந்திக்கிறார். அவர் சந்தித்தபோது நடைபெற்ற உரையாடல்கள் மூலமாகவும் அவர் காணும் விடயங்கள் மூலமாகவும் இப்படத்தின் திரைக்கதை விவரிக்கப்படுகிறது.

சத்யாவாகவும், கல்கியாகவும் உபேந்திரா நடித்திருக்கிறார். இதனை பார்வையாளர்களுக்கு தெளிவாக விளக்குவதற்காக வெண்மை நிற உடை மற்றும் கருப்பு வண்ண உடையை அணிந்து திரையில் தோன்றுகிறார். இருப்பினும் காட்சிகள்- எதிர்காலம், நிகழ்காலம் ,சத்யா ,கல்கி, உருவகம் ,நடைமுறை என முன்னுக்குப் பின் முரணாக நகர்வதால் காட்சிகளை புரிந்து கொள்வதில் பார்வையாளர்களுக்கு தடுமாற்றமும், குழப்பமும் ஏற்படுகிறது. இதனால் அயர்ச்சியும், சோர்வும் உண்டாகிறது. இதனிடையே தொடர்பில்லாமல் குத்தாட்ட பாடல் இடம்பெறுவதால் ரசிகர்கள் மேலும் எரிச்சலடைகிறார்கள்.

படத்தின் முதல் பாதியில் கடவுள் -மனிதர்கள் -ஊழல் செய்யும் அரசியல்வாதிகள்- வர்க்க முரண்பாடுகள் - ஆகிய மனிதன் இயற்கையுடன் வாழ முடியாத சூழலில் வாழும் சத்யா எனும் மனிதன்  கற்பனையான உலகத்தை உருவாக்குவதை காட்சிப்படுத்துகிறது. அதே தருணத்தில் அவருக்கு எதிராக இருக்கும் கல்கி எனும் கதாபாத்திரமும் இடம்பெறுகிறது.

படத்தின் இரண்டாம் பகுதியில் இயக்குநர் உபேந்திரா தான் வாசித்த மற்றும் உணர்ந்த தத்துவங்களை உரையாடல்களாக இடம்பெற வைக்கிறார். இதனால் படத்தின் பொழுதுபோக்கு தன்மையில் சேதம் ஏற்பட்டு, ரசிகர்கள் தங்களுடைய செல்போனை பார்க்கத் தொடங்குகிறார்கள். இருப்பினும் இரண்டாம் பகுதியில் சில விடயங்களை குறியீடுகள் மூலம் இயக்குநர் உணர்த்தி இருப்பது ரசிகர்களின் கண்களுக்கு சிக்காமல் கடந்து செல்கிறது. பல இடங்களில் பிரச்சார நெடி அளவைவிட அதிகமாக துக்கலாக தெரிகிறது. இருப்பினும் உச்சகட்ட காட்சியில் ரசிகர்களை திருப்திப்படுத்துகிறார்.

உபேந்திராவின் திரைப்படங்களில் இடம்பெறும் அரசியல் நையாண்டி உரையாடல்கள் இந்தத் திரைப்படத்தில் சற்று வீரியம் குறைவாகவே காணப்படுகிறது. கிராஃபிக்ஸ் காட்சிகளிலும் , வி எஃப் எக்ஸ் காட்சிகளிலும் பல இடங்களில் பாராட்டினைப் பெற்றாலும், சில போதாமைகள் அல்லது நேர்த்தியின்மை அப்பட்டமாக தெரிகிறது.

உபேந்திரா சத்யா - கல்கி என இரண்டு கதாபாத்திரங்களிலும் நடித்து ரசிகர்களை கவர்கிறார். குறிப்பாக அவருடைய வின்டேஜ் தோற்றம் ரசிக்க வைக்கிறது. ரேஷ்மா வழக்கமான கதாநாயகியாகவே திரையில் தோன்றுகிறார். ஒரே ஒரு பாடலுக்கு குத்தாட்டம் ஆடி இருக்கும் சன்னி லியோன் அவரது ரசிகர்களை திருப்தி படுத்துகிறார். வாமன் ராவ் கதாபாத்திரத்தில் நடித்திருக்கும் கிஷோர் தன்னுடைய வழக்கமான அனுபவம் மிக்க நடிப்பால் மனதில் இடம் பிடிக்கிறார்.