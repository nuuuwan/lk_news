சஜித்தின் பாதுகாப்பை பலப்படுத்த கோரிக்கை

அமெரிக்க ஜனாதிபதி தேர்தலில் பிரதான எதிர்க்கட்சி வேட்பாளரான குடியரசு கட்சி வேட்பாளரும் அமெரிக்காவின் முன்னாள் ஜனாதிபதி டொனால்டு டிரம்ப் மீது மேற்கொள்ளப்பட்ட துப்பாக்கி சூட்டை அனுமதிக்க முடியாது என ஐக்கிய மக்கள் சக்தியின் பாராளுமன்ற உறுப்பினர் ஏரான் விக்ரமரத்ன தெரிவித்தார்.

டிரம்ப் மீதான தாக்குதலை நாம் வன்மையாக கண்டிக்கிறோம். ஜனநாயக ரீதியான தேர்தல் நடவடிக்கைகள் மற்றும் அரசியலையே நாம் முன்னெடுக்க வேண்டும். அதை விடுத்து ஜனநாயக விரோத செயல்களுக்கு இடமளிக்கக் கூடாது என்றும் தெரிவித்துள்ளார்.

இலங்கையிலும் தேர்தல் நெருங்கி வருவதால் எமது எதிர்க்கட்சித் தலைவரின் பாதுகாப்பை பலப்படுத்துமாறு  நாம் அரசாங்கத்திடம் கோரிக்கை விடுக்கிறோம் என்றார்.

கொழும்பில் உள்ள எதிர்க்கட்சித் தலைவர் அலுவலகத்தில் ஞாயிற்றுக்கிழமை (14) நடத்திய ஊடகவியலாளர் சந்திப்பின் போதே மேற்கண்டவாறு தெரிவித்தார்.

உள்ளூராட்சிமன்ற தேர்தல் பிற்போடப்பட்டுள்ளது. இந்நிலையில்,  ஆளுநர்கள் சில சட்டவிரோதமாக பிரதிநிதிகளை நியமித்துள்ளனர். இந்த சட்ட விரோத நடவடிக்கைகள், நியமனங்களை  கைவிடுமாறு கேட்டுக்கொள்கின்றேன்.

பிரதேச சபை, மாநகர சபை வளாகங்களுக்கு முன்னாள் உறுப்பினர்களை அனுமதிக்காதிருக்க வேண்டும். உள்ளூராட்சி மன்ற நிர்வாக நடவடிக்கைகளில் இவர்கள் தலையீடுகளை ஏற்படுத்த முடியாது. இவர்கள் முன்னாள் உறுப்பினர்களாவர்.. எனவே அரசியல் நோக்கங்களுக்காக உள்ளூராட்சி மன்ற முன்னாள் உறுப்பினர்களை ஆளுநர்கள் ஈடுபடுத்த வேண்டாம். இந்த சட்ட விரோத நடைமுறைகளை கைவிடுமாறு கோரிக்கை விடுக்கிறோம்.

ஐக்கிய மக்கள் சக்தியால் குறுகிய காலத்தில் பொருளாதாரத்தை மேம்படுத்த முடியும் என கூறியுள்ளோம். ஆனால் இதற்கு இந்நாட்டிலுள்ள சட்டங்கள் உரியவாறு நடைமுறைப்படுத்த வேண்டும் என்றார்.