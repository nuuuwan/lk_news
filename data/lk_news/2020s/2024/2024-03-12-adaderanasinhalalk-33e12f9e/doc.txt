දකුණේ පාතාලයේ වැරදුණු ඉලක්කය

යුක්තිය මෙහෙයුම නව මුහුණුවරකින් ආරම්භ වී පැය 24ක් යෑමටත් මත්තෙන්, වෙඩි තබා ඝාතනය කිරීමේ සිද්ධි දෙකක් අම්බලන්ගොඩ හා පිටිගල යන ප්‍රදේශවලින් ඊයේ රාත්‍රියේ වාර්තාවුණි.

එම වෙඩි තැබීම්වලින් පුද්ගලයන් සිව් දෙනකු මිය ගොස්, 6 දෙනෙකු තුවාල ලැබූ අතර පොලිසිය පවසන්නේ ඝාතනයවූවන් කිසිදු අපරාධ චෝදනාවකට ලක් නොවූ පුද්ගලයන් බවය.

මේ අතර මල්වතුහිරිපිටිය භික්ෂුව ඝාතනයේ වෙඩික්කරු පොලිසිය සමඟ ඇති වූ වෙඩි හුවමාරුවකදී ජීවිතක්ෂයට පත්විය.

අම්බලන්ගොඩ, ගලගොඩ, වෙලපාරේ පිහිටි වෙළෙඳසැලක් අසලදී ඊයේ රාත්‍රී 8.35ට පමණ වෙඩි තැබීමක් සිදුව තිබුණි.

යතුරුපැදියකින් පැමිණි නාඳුනන වෙඩික්කරුවන් දෙදෙනෙකු T 56 වර්ගයේ ගිනිඅවියකින් මෙම වෙඩිතැබීම සිදුකර පලාගොස් ඇති බව පොලීසිය පැවසීය.

වෙඩි ප්‍රහාරයෙන් පුද්ගලයන් දෙදෙනෙකු එම ස්ථානයේදීම මියගොස් තවත් තිදෙනෙකු තුවාල ලබා ප්‍රතිකාර සඳහා බලපිටිය රෝහලට ඇතුළත් කර තිබේ.

වෙඩි ප්‍රහාරයෙන් මියගොස් ඇත්තේ, හලඹ උදේශ් මධුරංග නෙහොත් පොඩි මැන්ඩිස් නැමැත්තෙක් සහ දඩල්ලගේ සිතුම් සංජන නම් අදාළ වෙළෙඳසැලේ හිමිකාර තරුණයාය.

උදේෂ් මධුරංග හෙවත් "පොඩි මෙන්ඩිස්" නැමැත්තා මත්ද්‍රව්‍ය ජාවාරම්කර පසුව එය නැවැත්වීම හේතුවෙන් උරණ වූ "සමන් කොල්ලා" නම් සංවිධානාත්මක අපරාධකරුගේ මෙහෙයවීම මත මෙම වෙඩි තැබීම සිදුකර ඇතැයි සැකකරන බව පොලිසිය සඳහන් කළේය.

ඔහුට වෙඩි තබන අවස්ථාවේ එම ස්ථානයේ සිටි වෙළෙඳසැල් හිමිකරුද වෙඩි වැදී මිය ගියත් එම පුද්ගලයා ඉතා සාමකාමී ලෙස ජීවත්වූවෙකු බව පොලීසිය පවසයි.

වෙළෙඳසැල වෙත වෙඩික්කරුවන් එක දිගට වෙඩි ප්‍රහාර එල්ල කිරීම හේතුවෙන් තුවාළ ලබා මේ වනවිට රෝහල්ගතව ප්‍රතිකාර ලබන්නේ චතුර මදුශංක නොහොත් "ලොකු චතුර",  පත්තිනි වසම් අකිල සහ සංගමගේ චම්පික තුෂාර නැමැත්තන්ය.

මේ අතර පිටිගල, ගුරුවල ප්‍රදේශයේ වෙළෙඳසැලක් ඉදිරිපිටදී ද ඊයේ 7.50ට පමණ තවත් වෙඩි තැබීමක් සිදුව තිබේ.

ඉන් පුද්ගලයන් දෙදෙනෙකු ජීවිතක්ෂයට පත්ව කාන්තාවන් දෙදෙනෙකු ඇතුළු තිදෙනෙකු තුවාල ලබා තිබේ.

වෙඩි ප්‍රහාරයෙන් ‍වෙළෙඳසැල වෙත භාණ්ඩ මිලදීගැනීම සඳහා පැමිණි කරන්දෙණියේ පදිංචිකරුවකු වන සසිත් මධුෂංක නම් 31 හැවිරිදි පුද්ගලයෙකු ජීවිතක්ෂයට පත්ව ඇති අතර වෙඩි ප්‍රහාරයෙන් ඔහුගේ බිරියද බරපතළ තුවාල ලබා රෝහල්ගත කර ඇති බව පොලීසිය පැවසීය.

එමෙන්ම වෙළෙඳසැල වෙත භාණ්ඩ මිලදී ගැනීම සඳහා පැමිණ සිටි 26 හැවරිදි කවිෂ්ක අංජන නමැත්තාද වෙඩි ප්‍රහාරයෙන් බරපතළ තුවාල ලබා රෝහල්ගතව ප්‍රතිකාර ලබමින් සිටියදී අද අලුයම මියගියේය.

පොලීසිය පැවසුවේ, මෙම ‍වෙළෙඳසැලේ හිමිකරු ඉලක්ක කර වෙඩි ප්‍රහාර 18 ක් පමණ එල්ල කර ඇති නමුත් ඔහු එම ස්ථානයෙන් පලාගොස් ඇති බවය.

මෙහිදීද ඝාතනයට ලක් වූ කිසිවෙකුට කිසිදු අපරාධමය චෝදනාවක් නොමැති බව පොලිසිය සඳහන් කළේය.

මෙම වෙළෙඳසැලේ හිමිකරු මීට පෙර සිදුකළ මනුෂ්‍ය ඝාතනයක සැකකරුවකු වන අතර ඒ හේතුවෙන් ඔහුට වෙඩිතබන්නට ඇති බවට සැක කරන බව පොලීසිය සඳහන් කළේය.