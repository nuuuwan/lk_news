ஹெரிட்டன்ஸ் ஹொட்டேல்ஸ் அன்ட் ரிசோட்ஸ் காலி இலக்கிய விழாவுடன் ஒரு மூலோபாயக் கூட்டாண்மையை ஏற்படுத்தியுள்ளது

எயிற்கின் ஸ்பென்ஸ் ஹொட்டேல்ஸின் பிரதான தொழில் முயற்சியாகிய ஹெரிட்டன்ஸ் ஹொட்டேல்ஸ் அன்ட் ரிசோட்ஸ், இலங்கையின் கலாசார தனித்துவத்தைப் பேணிப் பாதுகாப்பதில் கொண்டுள்ள அக்கறையை வெளிப்படுத்தும் வகையில், காலி இலக்கிய விழா (GLF) 2024க்கு தனது ஒத்துழைப்பை வழங்குவதாக அறிவித்துள்ளது.

இப் பங்காளித்துவத்தின் பயனாக இடம்பெறவிருக்கும் ஆர்வத்தைத் தூண்டும் கலந்துரையாடலை புகழ்பெற்ற கட்டடக் கலைஞர்களான சன்ன தஸ்வத்த, சுனெலா ஜயவர்தன, யொஹான் பீரிஸ் ஆகியோர் வழிநடத்துவார்கள். விழாவின் பல்வேறு முக்கிய நிகழ்வுகளில் ஒன்றாக அமையவிருக்கும் இக் கலந்துரையாடல், இலங்கைக் கலாசார வரலாற்றைப் பேணிப் பாதுகாத்து மீள் விபரிப்புச் செய்வதிலும் எமது நாட்டின் வளமான பாரம்பரியத்தைப் பிரதிபலிக்கும் வகையிலான அர்த்தமுள்ள உரையாடலுக்கு வழிகோலுவதிலும் கவனத்தைச் செலுத்தும்.

இப் பங்காளித்துவ முன்முயற்சியானது, பாரம்பரியம் மற்றும் பரம்பரை உரிமையின் இசைவான கலவையை அடிப்படையாகக் கொண்ட ஹெரிட்டன்ஸ் ஹொட்டேல்ஸ் அன்ட் ரிசோட்ஸின் நெறிமுறைகளுக்கும் விழுமியங்களுக்கும் முற்றிலும் இணக்கமானதாகும். ஹெரிட்டன்ஸ் ஹொட்டேல்ஸ் அன்ட் ரிசோட்ஸ் இக் கலாசார அம்சங்களைத் தனது கட்டடக்கலை, வடிவமைப்பு மற்றும் அனுபவங்களுடன் நெருக்கமாகப் பின்னிப்பிணைத்திருப்பதன் மூலம் இலங்கையின் அடையாளம் மற்றும் அதன் தோற்றநிலையைப் பேணிப் பாதுகாப்பதற்குப் பங்களிப்புச் செய்கின்றது.

காலி இலக்கிய விழாவுக்கு வழங்கப்படும் ஒத்துழைப்பு, இலங்கையின் பல்வகைத் தன்மையான கலாசார இயல்புகளை ஊக்குவிப்பதிலும் கொண்டாடுவதிலும் ஹெரிட்டன்ஸ் கொண்டுள்ள அர்ப்பணிப்புக்கு வெளிப்படையான சான்றாக அமைகின்றது.

புகழ்பெற்ற கட்டடக் கலைஞர் ஜெப்ரி பாவா அவர்களின் மரபினைப் பேணும் பாதுகாவலன் என்ற முறையில், ஹெரிட்டன்ஸ் ஹொட்டேல்ஸ் அன்ட் ரிசோட்ஸ் இலங்கையின் கலாசார மற்றும் கட்டடக்கலை பாரம்பரியங்கள் தொடர்பான உரையாடலை முன்னெடுத்துத் தீவிர பங்களிப்பைச் செய்கின்றது.

கட்டடக்கலையில் வெப்பவலய நவீனத்துவம் என்ற கோட்பாடானது, வெப்பவலயப் பிரதேசங்களின் கலாசார வரலாறுகளுடனான தொடர்பினை அடிக்கடி பிரதிபலிக்கின்றது. தேசமான்ய ஜெப்ரி பாவா, நவீனத்துவமானதும் கலாசாரப் பின்னணியில் வேரூன்றியதுமான தனது கட்டட வடிவமைப்புகளை உருவாக்குவதற்கு உள்நாட்டுப் பாரம்பரியங்கள், பொருள்கள் மற்றும் காலநிலையில் இருந்தே தூண்டுதலையும் உத்வேகத்தையும் பெற்றார்.

ஹெரிட்டன்ஸ் கந்தலம, ஹெரிட்டன்ஸ் அஹுங்கல, ஹெரிட்டன்ஸ் ஆயுர்வேத போன்ற அவரது சில பிரதான படைப்புகள் இதனைப் பிரதிபலிக்கின்றன. இந்த ஒருங்கிணைப்பானது, நடைமுறைத் தேவைகளை ஈடுசெய்யும் அதே சமயத்தில் வெப்பவலயத்தினுள் ஓர் இடத்தின் தனித்துவ அடையாளத்தையும் பாதுகாக்கின்றது.

இந்த மூலோபாயக் கூட்டாண்மை பற்றி ஏயிற்கின் ஸ்பென்ஸ் ஹொட்டேல் ஹோல்டிங்ஸின் கூட்டுப் பிரதித் தவிசாளரும் கூட்டு முகாமைத்துவப் பணிப்பாளருமான ஸ்டஹானி ஜயவர்தன தகவல் தருகையில், “காலி இலக்கிய விழாவின் பின்னணியில் பார்க்கும்பொழுது இப் பங்காளித்துவம் பெரும் முக்கியத்துவம் பெறுகின்றது. எமது கடந்த காலத்தின் நீடித்த வரலாற்றைப் பாதுகாப்பதிலும் அதற்கேற்பச் செயற்படுவதிலும் ஹெரிட்டன்ஸ் ஹொட்டேல்ஸ் அன்ட் ரிசோட்ஸ் கொண்டுள்ள அக்கறையை அது தெளிவாக வலியுறுத்துகின்றது.

ஹொட்டேல்களின் எல்லைகளுக்கு அப்பாலும் சென்று, எமது கடந்த காலத்தை உத்வேகமான எதிர்காலத்துடன் நெருக்கமாகப் பின்னிப்பிணைப்பதற்கு நாம் மேற்கொள்ளும் அர்ப்பணிப்பான முயற்சிகளை அது எடுத்துக்காட்டுகின்றது. இலங்கையின் செழுமையான கலாசார வரலாறுகளைப் பாதுகாக்கவும் மதிநுட்பமாக மீள் விபரிப்புச் செய்யவும் கூட்டாக எடுக்கப்படும் முயற்சி இதுவாகும்” என்று கூறினார்.

ஹெரிட்டன்ஸ் ஹொட்டேல்ஸ் அன்ட் ரிசோட்ஸ் என்பது இலங்கையின் மாபெரும் கூட்டு நிறுவனங்களில் ஒன்றான எயிற்கின் ஸ்பென்ஸ் பி.எல்.சி.யின் ஒரு பகுதியான எயிற்கின் ஸ்பென்ஸ் ஹொட்டேல்ஸின் பிரதான தொழில் முயற்சியாகும். எயிற்கின் ஸ்பென்ஸ் ஹொட்டேல்ஸ் இலங்கை, இந்தியா, ஓமான், மாலைதீவு ஆகிய நாடுகளில் வெவ்வேறு வகையிலான 17 ஹொட்டேல்கள் மற்றும் ரிசோட்களை மேற்பார்வை செய்கின்றது. அவை ஹெரிட்டன்ஸ் ஹொட்டேல்ஸ் அன்ட் ரிசோட்ஸ், அடாரன் ஹொட்டேல்ஸ் அன்ட் ரிசோட்ஸ், துர்யா ஆகிய வர்த்தகப் பெயர்களில் இயங்குகின்றன. இலங்கையின் ஜெப்ரி பாவா வடிவமைத்த அநேக ஹொட்டேல்களின் பாதுகாவலனாக விளங்கும் ஹெரிட்டன்ஸ் ஹொட்டேல்ஸ் அன்ட் ரிசோட்ஸ், அதன் கீர்த்திமிக்க வழங்கல்களில் கட்டடக்கலை சார்ந்த தனித்துவச் சிறப்புக்கு முக்கியத்துவம் அளிக்கின்றது.

ஜெப்ரி டொப்ஸ் அவர்களின் ஏற்பாட்டில் 2005ஆம் ஆண்டு ஆரம்பிக்கப்பட்ட காலி இலக்கிய விழா, தெற்கு ஆசியாவில் மிகுந்த ஆவலுடன் எதிர்பார்க்கப்படும் ஒரு கலை மற்றும் கலாசார நிகழ்வாக மாறியுள்ளது. ஆக்கப் படைப்பாளிகளும் பங்கேற்பாளர்களும் ஒருமுகமாக விரும்பி நாடும் இந்த இலக்கிய விழா, மிகவும் நெருக்கமான மற்றும் வரலாற்றுப் பின்னணி கொண்ட சூழலில் சொற்பொழிவுகள், செயலமர்வுகள், கண்காட்சிகள் போன்ற பல்வேறு நிகழ்ச்சிகளை உள்ளடக்கியதாக அமையும். ஆக்கக் கலைகளை கொண்டாடும் இந்த விழா எழுத்தாளர்கள் மற்றும் கவிஞர்களின் படைப்புகளைப் போற்றிப் பாராட்டுவதுடன் ஓவியர்கள், புகைப்படக் கலைஞர்கள் மற்றும் திரைப்படக் கலைஞர்களுக்கும் வாய்ப்பளிக்கின்றது.