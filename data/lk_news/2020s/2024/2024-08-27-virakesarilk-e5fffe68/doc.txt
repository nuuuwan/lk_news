பிரஜின் நடிப்பில் தயாராகும் 'சேவகர்'

நடிகர் பிரஜின் கதையின் நாயகனாக முதன்மையான கதாபாத்திரத்தில் நடித்திருக்கும் 'சேவகர்' எனும் திரைப்படம் - அதிரடி அரசியல் திரில்லர் திரைப்படமாக உருவாகி இருக்கிறது என படக் குழுவினர் தெரிவித்துள்ளனர்.

அறிமுக இயக்குநர் சந்தோஷ் கோபிநாத் இயக்கத்தில் உருவாகி வரும் 'சேவகர்' எனும் திரைப்படத்தில் பிரஜின், சஹானா, போஸ் வெங்கட், 'ஆடுகளம்' நரேன், மதுரை சரவணன், உடுமலை ராஜேஷ், ஹீமா சங்கர், ரூபா, சுனில், பாலு, ஷாஜி கிருஷ்ணா, சாய் சங்கர் உள்ளிட்ட பலர் நடித்திருக்கிறார்கள்.

பிரதீப் நாயர் ஒளிப்பதிவு செய்திருக்கும் இந்த திரைப்படத்திற்கு ஆர். டி. மோகன்  இசையமைத்திருக்கிறார். இந்த திரைப்படத்தை சில்வர் மூவிஸ் இன்டர்நேஷனல் நிறுவனம் சார்பில் தயாரிப்பாளர் ராஜன் ஜோசப் தாமஸ் தயாரித்திருக்கிறார்.

இப்படத்தின் படப்பிடிப்பு நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. விரைவில் இப்படத்தின் பர்ஸ்ட் லுக் மற்றும் டீசர் வெளியிடப்படும் என படக் குழுவினர் தெரிவித்துள்ளனர்.

இதனைத் தொடர்ந்து படத்தை பற்றி இயக்குநர் பேசுகையில், '' நாட்டில் அநியாயம், அக்கிரமம் எங்கு நடந்தாலும் அதனை எதிர்த்து நின்று துணிந்து கேட்கும் ஒருவராக கதையின் நாயகனான பிரஜின் நடித்திருக்கிறார். அரசியல்வாதியான 'ஆடுகளம்' நரேன் சட்ட விரோத காரியங்களில் ஈடுபடுகிறார்.

இதனை தட்டிக் கேட்கும் பிரஜின் எதிர்கொள்ளும் சம்பவங்கள் தான் படத்தின் கதை. அரசியல் பின்னணியில் திரில்லர் திரைப்படமாக 'சேவகர்' உருவாகி இருக்கிறது'' என்றார்.