நாமலை களமிறக்கியதால் ராஜபக்ச குடும்பத்துக்குள் ஏற்பட்டுள்ள முறுகல்…!

பொதுஜன பெரமுனவின் ஜனாதிபதி வேட்பாளராக வர்த்தகரும் எம்.பியுமான தம்மிக்க பெரேராவே  பெயரிடப்படுவார் என்றே ஆரம்பத்திலிருந்து நம்பப்பட்டு வந்தது. கட்சியின் பொதுச்செயலாளர் சாகர காரியவசம் பல சந்தர்ப்பங்களில் அதை வெளிப்படுத்தியிருந்தார். அதற்கு மகிந்த தரப்பிலிருந்து எவரும் மறுப்பையும் தெரிவிக்கவில்லை.   பொதுஜன பெரமுன தமது கட்சியிலிருந்தே ஒருவரை தெரிவு செய்யும் என்றும் அவர் யார் என்பதை 7 ஆம் திகதி அறிவிப்போம் என்றும் கட்சித் தரப்பில் கூறப்பட்டது. அப்போது வரை வேட்பாளர் தம்மிக்க தான் என்பதும் உறுதியாகியிருந்தது.  எனினும் 6 ஆம் திகதி தனிப்பட்ட காரணங்களுக்காக தான் இதிலிருந்து விலகிக்கொள்வதாக தம்மிக்க  பொதுஜன பெரமுனவின் செயலாளருக்கு கடிதம் அனுப்பி விட்டார். வேறு வழியின்றி மகிந்த தனது அரசியல் வாரிசான நாமல் ராஜபக்சவை களமிறக்கி விட்டார். எனினும் நாமலை மகிந்த களமிறக்கியமைக்கு கோட்டாபயவைத் தவிர பஸில், சமல் மற்றும் சமலின் மகன் சசீந்திர ஆகியோர் தமது அதிருப்தியை வெளிப்படுத்தியுள்ளதாக தகவல்கள் தெரிவிக்கின்றன.