இங்கிலாந்துக்கு எதிரான 3ஆவது டெஸ்ட்: இந்திய அணியில் ராகுல் இல்லை

இங்கிலாந்துக்கு எதிரான 3ஆவது டெஸ்ட் கிரிக்கெட் போட்டி ராஜ்கொட்டில் புதன்கிழமை (15) ஆரம்பமாகவுள்ள நிலையில் உபாதை காரணமாக முக்கிய வீரர் கே. எல். ராகுலை இந்தியா இழந்துள்ளது.

முதலாவது டெஸ்ட் போட்டியில் விளையாடி, உபாதை காரணமாக இரண்டாவது டெஸ்டை தவறவிட்ட கே. எல். ராகுல், கடைசி 3 டெஸ்ட் போட்டிகளுக்கான குழாத்தில் பெயரிடப்பட்டிருந்தார்.

ஆனால், ரவிந்த்ர ஜடேஜாவைப் போன்று ராகுலும் விளையாடுவது அவரது உடற் தகுதியில் தங்கி இருந்தது.

இந்திய கிரிக்கெட் கட்டுப்பாட்டுச் சபையின் மருத்துவக் குழுவின் அறிக்கையில், ராகுல் 90 வீதம் உடற்தகுதியை பெற்றுள்ளதாகவும் அடுத்த டெஸ்ட் வரை அவர் காத்திருக்க வேண்டிவரும் எனவும் குறிப்பிடப்பட்டுள்ளது.

இந்திய ஏ அணி, கர்நாடகா அணி ஆகியவற்றுக்காக திறமையாகத் துடுப்பெடுத்தாடிவரும் படிக்கல், டெஸ்ட் அறிமுகம் பெறுவார் என கருதப்படுகிறது.

தனிப்பட்ட காரணஙகளுக்காக விராத் கோஹ்லி அணியில் இடம்பெறாததுடன் ஷ்ரேயாஸ் ஐயரை தெரிவாளர்கள் கருத்தில் கொள்ளவில்லை.

விசாகப்பட்டினத்தில் டெஸ்ட் அறிமுகம் பெற்ற ராஜாத் பட்டிடார், பெரும்பாலும் 3ஆவது டெஸ்ட் போட்டியில் விளையாடுவார் என எதிர்பார்க்கப்படுகிறது.

ரோஹித் ஷர்மா (தலைவர்), ஜஸ்ப்ரிட் பும்ரா (உதவித் தலைவர்), யஷஸ்வி ஜய்ஸ்வால், ஷுப்மான் கில், ராஜாத் பட்டிடார், சர்பராஸ் கான், த்ருவ் ஜுரெல், கே. எஸ். பாரத், ரவிச்சந்திரன் அஷ்வின், ரவிந்த்ர ஜடேஜா (உடற்தகுதியைப் பொறுத்து), அக்சார் பட்டேல், வொஷிங்டன் சுந்தர், குல்தீப் யாதவ், மொஹமத் சிராஜ், முக்கேஷ் குமார், ஆகாஷ் தீப், தேவ்தத் படிக்கால்.