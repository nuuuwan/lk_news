விவாதத்தை ஒத்திவைக்கவும்: எதிர்க்கட்சி வலியுறுத்தல்

அடுத்த வாரம் திட்டமிடப்பட்டுள்ள உத்தேச நிகழ்நிலை பாதுகாப்பு சட்டமூலம் மீதான விவாதத்தை ஒத்திவைத்து, பங்குதாரர்களுடன் மற்றொரு சுற்று விவாதத்தை தொடங்குமாறு பிரதான எதிர்க்கட்சியான ஐக்கிய மக்கள் சக்தி (SJB) இன்று அரசாங்கத்தை வலியுறுத்தியுள்ளது.

ஊடகவியலாளர் சந்திப்பில் கலந்து கொண்ட போது SJB பாராளுமன்ற உறுப்பினர் எரான் விக்ரமரத்ன இந்த யோசனையை முன்வைத்தார். சட்டம் தொடர்பான பிரச்சினைகளுக்கு தீர்வு காண கூடுதல் விவாதங்கள் தேவை. ஒன்லைன் பாதுகாப்பு சட்டமூலம் ஒரு ஆபத்தான சட்டமாகும், எனவே அரசாங்கம் அவசரப்படக்கூடாது என அவர் அப்போது தெரிவித்தார்.

“சமூக ஊடக தளங்களில் தவறான தகவல்களை வெளியிடுவது குற்றம் என குறித்த சட்டமூலம் வரையறுத்துள்ளது. இந்த சரத்தை பயன்படுத்தி ஊடகவியலாளர்கள் மற்றும் பொதுமக்கள் உட்பட எவரும் கைது செய்யப்படலாம் என்பதால் இதனை ஏற்றுக்கொள்ள முடியாது. முகப்புத்தகம், இன்ஸ்டாகிராம் அல்லது எக்ஸ் போன்ற இடைத்தரகர்களைக் கூட சட்டமூலத்தின்படி கையாளலாம்.

மேலும், அமைக்கப்படும் ஒன்லைன் பாதுகாப்பு ஆணையத்திற்கு அரைகுறை அந்தஸ்தை வழங்குவதை ஏற்க முடியாது. மறுபரிசீலனை செய்யாமல் சட்டமூலத்தை நிறைவேற்றக் கூடாது,'' என்றார்.