බංග්ලාදේශ ක්‍රිකට් කණ්ඩායමට අමෙරිකාවෙන් මතක හිටින පාඩමක්

අමෙරිකාව සහ බංග්ලාදේශය අතර පැවැත්වෙන තරග තුනකින් සමන්විත 20යි 20 තරගාවලියේ පළමු තරගය ජය ගැනීම ට අමෙරිකාව සමත්විය.

Prairie View හි පැවති එම තරගය කඩුලු 5කින් ජය ගැනීමට අමෙරිකාව සමත්වූයේ බංග්ලාදේශ කණ්ඩායම අන්දමන්ද කරමිනි.

තරගයේ පළමුව පන්දුවට පහරදුන් බංග්ලාදේශ කණ්ඩායම සිය පන්දු ඕවර 20 තුළදී කඩුලු 6ක් දැවී ලකුණු 153ක් රැස්‌ කළේය.

ඊට පිළිතුරු ලෙස අමෙරිකාව, පන්දු ඕවර 19.3කදී කඩුලු 5ක් දැවී ලකුණු 156ක් ලබාගනිමින් තරගය ජයගත්තේය.

ඔවුන් වෙනුවෙන් හාර්මීට් සිං පන්දු 13කදී නොදැවී ලකුණු 33ක් රැස් කළ අතර ඔහු ඉන්දීය අවුරුදු 19න් පහළ කණ්ඩායමේ හිටපු ක්‍රීඩකයෙකි.

එසේම නවසීලන්තයේ හිටපු ක්‍රීඩක කෝරි ඇන්ඩර්සන් නොදැවී ලකුණු 34ක් ලබාගත්තේය.

20යි 20 කණ්ඩායම් අතුරින් අයි සී සී ශ්‍රේණි ගත කිරීමේ සටහන අනුව බංග්ලාදේශ කණ්ඩායම 09 වන ස්ථානයේ රැඳී සිටින අතර අමෙරිකාව ට හිමිව ඇත්තේ 19 වන ස්ථානය යි.