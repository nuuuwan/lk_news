4 வருடங்களாக சேமநல நிதியத்தினை மத்திய வங்கிக்கு அனுப்பி வைக்காத தோட்ட நிர்வாகம் ; தலவாக்கலை - ஹோல்றீம் தோட்டத் தொழிலாளர்கள் ஆர்ப்பாட்டம்

தலவாக்கலை லிந்துலை ஹோல்றீம் தோட்டத்தின் கொணன் மற்றும் ஹோல்றீம் ஆகிய தோட்டங்களை சேர்ந்த 500 இற்கு மேற்பட்ட தொழிலாளர்களின் மாதாந்த சம்பளத்தில் அறவிடப்படும் ஊழியர் சேமநல நிதியத்தினை கடந்த 4 வருட காலமாக மத்திய வங்கிக்கு தோட்ட நிர்வாகம் அனுப்பி வைக்காத  காரணத்தினால்  இன்று புதன்கிழமை (07)  தொழிலாளர்கள் தேயிலை தொழிற்சாலைக்கு முன்பாக கவனயீர்ப்பு ஆர்ப்பாட்டத்தினை முன்னெடுத்தனர்.

இதில் 500க்கும் மேற்பட்ட தொழிலாளர்கள் பங்கேற்றனர். தொழிற்சாலைக்கு முன்பாக அமர்ந்து தங்களின் எதிர்ப்பு நடவடிக்கை முன்னெடுத்தமை குறிப்பிடத்தக்கதாகும்.

தமது சம்பளத்திலிருந்து மாதாந்தம் அறவிடப்படும் நிதி இதுவரை மத்திய வங்கிக்கு அனுப்பி வைக்கப்படவில்லை என தோட்ட தொழிலாளர்கள் தெரிவித்தனர்.

மேலும், தோட்ட அதிகாரிகள் இதனை கவனம் செலுத்தாமல் தொழிலாளர்களை மக்கள் ஏமாற்றியதாக குறிப்பிட்டதோடு உடனடியாக தமது கட்டணத்தை தோட்ட நிர்வாகம் உரிய திணைக்களத்துக்கு அனுப்பி அதற்கான ரசீதுகளை தமக்கு வழங்க வேண்டுமென போராட்டத்தில்  ஈடுபட்டவர்கள் தெரிவித்தனர்.