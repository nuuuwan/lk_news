බංග්ලාදේශයේ සිසු විරෝධය තවත් තීව්‍ර වෙයි

බංග්ලාදේශය සිසු විරෝධතා අතරතුරදී මියගිය පිරිස 105ක් දක්වා ඉහළ ගොස් තිබේ.

විදෙස් මාධ්‍ය තවදුරටත් වාර්තා කරන්නේ මරණ ගණන නිශ්චිත නොවන අතර එය ඉහළ අගයක් ගත හැකි බවය.

බහුතර මරණ ගණනක් සිදුවී ඇත්තේ පොලිස් ප්‍රහාරවලින් බව සඳහන් ය.

තවදුරටත් ප්‍රචණ්ඩකාරී ස්වරූපයක් ගෙන ඇති විරෝධතා හේතුවෙන් රටපුරා ක්‍රියාත්මක වන පරිදි ඇඳිරිනීතිය පනවා ඇති බව විදෙස් මාධ්‍ය වාර්තා කරයි.

බංග්ලාදේශ අගමැති ෂෙයික් හසීනා ප්‍රමුඛ රජයට එරෙහි සිසුන්ගෙන් එල්ලවන විරෝධය තවදුරටත් තීව්‍ර වෙමින් පවතී.

විරෝධතා තවදුරටත් ප්‍රචණ්ඩ ස්වරූපයක් ගන්නේ විරෝධතා පාලනයට එරට සන්නිවේදන සබඳතාව අත්හිටුවා ඇති පසුබිමකය.

කලහකාරී ලෙස හැසිරෙන විරෝධතාකරුවන් එරට නර්සින්ග්ඩි බන්ධනාගාරයට කඩාවැදී ඇති අතර සිරකරුවන් සිය ගණනක් ඉන් පළාගොස් ඇති බව වාර්තා වෙයි.

සිසු විරෝධතා සඳහා බංග්ලාදේශයේ ප්‍රධාන විපක්ෂය වන බංග්ලාදේශ ජාතික පක්ෂය ද සහාය පළකර ඇති අතර ඔවුන්ට සහාය වන ලෙස විපක්ෂය රටේ සියලුම ජනතාවගෙන් ඉල්ලීම් කර තිබේ.

විරෝධතා අවසන් කිරීම සඳහා රජය සහ විරෝධතාකරුවන් අතර මෙතෙක් පැවති සියලුම සාකච්ඡා අසාර්ථකවී ඇත.

මේ අතර බංග්ලාදේශය සිසු විරෝධතාවලට සහාය පළ කරමින් ඉන්දියාවේ සිසුන්ද විරෝධතා ආරම්භ කර තිබේ.

ඒ අනුව ඉන්දියාවේ බංග්ලාදේශ මහ කොමසාරිස් කාර්යාලය අසල ආරක්ෂාව තර කර ඇතැයි සඳහන් ය.

එමෙන්ම පවතින ප්‍රචණ්ඩකාරී තත්ත්වය හමුවේ බංග්ලාදේශයේ සිටි ඉන්දීය සිසුන් 300කට අධික පිරිසක් ඉන්දියාවට පැමිණ ඇති බවද සඳහන් ය.

බංග්ලාදේශයේ ඇතිවී තිබෙන මෙම තත්ත්වය විදේශ කටයුතු අමාත්‍ය එස්. ජයිශංකර් විසින් සමීපව නිරීක්ෂණය කරමින් සිටින බවද ඉන්දියාව පවසයි.

එහි සිටින සියලුම ඉන්දීය ජාතිකයින් ආරක්ෂිතව සිටින බවද ඉන්දියාව පවසයි.

බංග්ලාදේශය තුළ ඉන්දීය සිසුන් 8,500ක් පමණ සිටින අතර ඉන්දියානු ජාතිකයන් 15,000ක් පමණ රට තුළ පදිංචිව සිටින බව ඉන්දිය වාර්තා පෙන්වා දෙයි.