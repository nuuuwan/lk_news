இந்திய திரையுலக பிரபலங்கள் இணைந்து வெளியிட்ட 'அமரன்' பட முன்னோட்டம்

சிவகார்த்திகேயன் நடிப்பில் உருவாகி தீபாவளி திருநாளான ஒக்டோபர் 31-ஆம் திகதியன்று பட மாளிகையில் வெளியாகும் 'அமரன்' எனும் திரைப்படத்தின் முன்னோட்டம் வெளியிடப்பட்டிருக்கிறது.

தமிழ் , தெலுங்கு,  மலையாளம், கன்னடம், இந்தி ஆகிய மொழிகளில் உருவாகி இருக்கும் இந்த படத்தின் முன்னோட்டத்தினை பொலிவூட் நடிகர் அமீர் கான், கன்னட சுப்பர் ஸ்டார் சிவராஜ் குமார், தெலுங்கின் முன்னணி நட்சத்திர நடிகர் நானி, மலையாளத்தின் முன்னணி நட்சத்திர நடிகர் டொவினோ தாமஸ் மற்றும் 'உலக நாயகன்' கமல்ஹாசன் ஆகியோர் இணைந்து வெளியிட்டனர்.

இயக்குநர் ராஜ்குமார் பெரியசாமி இயக்கத்தில் உருவாகி இருக்கும் 'அமரன்' எனும் திரைப்படத்தில் சிவகார்த்திகேயன், சாய் பல்லவி, ராகுல் போஸ், கீதா கைலாசம் உள்ளிட்ட பலர் நடித்திருக்கிறார்கள். சி. ஹெச். சாய் ஒளிப்பதிவு செய்திருக்கும் இந்த திரைப்படத்திற்கு ஜீ. வி. பிரகாஷ் குமார் இசையமைத்திருக்கிறார்.

மறைந்த இந்திய ராணுவ உயரதிகாரி மேஜர் முகுந்த் வரதராஜனின் வீர மரணத்தை தழுவி தயாராகி இருக்கும் இந்த திரைப்படத்தை ராஜ் கமல் ஃபிலிம் இன்டர்நேஷனல் மற்றும் சோனி பிக்சர்ஸ் இன்டர்நேஷனல் புரொடக்ஷன்ஸ் ஆகிய நிறுவனங்கள் இணைந்து தயாரித்திருக்கிறது.

பெரும் எதிர்பார்ப்பில் இருக்கும் இந்த படத்தின் முன்னோட்டத்தில் ராணுவ வீரர் ஒருவரின் வாழ்வியல் தொடர்பான காட்சிகள் உணர்வு பூர்வமாகவும், தேச பற்றுடனும் இடம் பிடித்திருப்பதால் ரசிகர்களை வெகுவாக கவர்ந்திருக்கிறது. அத்துடன் படத்தை பற்றிய எதிர்பார்ப்பையும் எகிற வைத்திருக்கிறது.

இந்த திரைப்படத்தின் முன்னோட்டம் வெளியான குறுகிய கால அவகாசத்திற்குள் நான்கு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது. இந்த திரைப்படம் விமர்சன ரீதியாகவும் , வணிக ரீதியாகவும் பாரிய வெற்றியைப் பெற்றால்.

சுப்பர் ஸ்டார் ரஜினிகாந்த் - உலக நாயகன் கமல்ஹாசன் ஆகியோரைத் தொடர்ந்து நடிகர் சிவ கார்த்திகேயனும் பான் இந்திய நட்சத்திர நடிகராக உயரக்கூடும் என திரையுலக வணிகர்கள் அவதானித்திருக்கிறார்கள் என்பது குறிப்பிடத்தக்கது.