රාජිතගේ අවසන් තීරණය

ඉදිරි ජනාධිපතිවරණයේ දී තම සහාය වත්මන් ජනාධිපතිවරයාට ලබාදීම සම්බන්ධයෙන් මෙතෙක් අවසන් තීරණයක් ගෙන නොමැති බව සමගි ජන බලවේගයේ පාර්ලිමේන්තු මන්ත්‍රී රාජිත සේනාරත්න මහතා පවසයි.

මන්ත්‍රීවරයා පෙන්වා දෙන්නේ, වත්මන් ජනාධිපතිවරයා ඇතුළු ආණ්ඩුව ගෙන යන ආර්ථික වැඩපිළිවෙළ අඛණ්ඩව ගෙන යා යුතු බව තමන් විශ්වාස කරන බවය.

ඊයේ (15) රාත්‍රී "ටීවි දෙරණ" ඔස්සේ විකාශය වූ 360 කාලීන වැඩසටහන සමග එක්වෙමින් පාර්ලිමේන්තු මන්ත්‍රී රාජිත සේනාරත්න මහතා මෙම අදහස් පළ කළේය.

ප්‍රශ්නය - ඔබතුමා කවද්ද රනිල් වික්‍රමසිංහ මහතාගේ වේදිකාවට නිල වශයෙන් නඟින්නේ ?

"එහෙම තීන්දුවක් නෑ මගේ. එහෙම වේදිකාවට යන දවසක් නෑ. ඒ කාලේ යන්න තිබුණානේ."

ප්‍රශ්නය - ඔබතුමා මේ වෙද්දි තීරණයක ඉන්නවා නේද අනිවාර්යයෙන්ම ජනාධිපති රනිල් වික්‍රමසිංහ මහතාගේ වැඩපිළිවෙලට ජනාධිපතිවරණයේ දී සහාය දෙනවා කියලා.

"ඒක තාම එතුමා මාත් එක්ක කතා කරලාවත් නෑ. දැන් එදා ඔය විදියටම මහින්ද රාජපක්ෂලත් සහයෝගය නොදී මේවා සංශෝධනය කර කර හිටියා නම් මොකද්ද ප්‍රභාකරන්ට වෙන්නේ."

ප්‍රශ්නය - මෙතෙන තියෙන්නේ ඔබ නොකියන ප්‍රශ්නය. ඔබතුමාට කවුරු හරි කිව්වා ද දැන්ම ඔබේ නිවේදනය කියන්න එපා රටට කියලා.

"මේ ඔක්කෝම කිව්වා වගේ වේලාවල් බලලා. මගේ නිවේදනයක් තියෙනවා නම් ඒක නිවේදනය කරන්නෙත් වෙලාව බලලානේ."

ප්‍රශ්නය - රාජපක්ෂවරු ඒ වේදිකාවේ හිටියොත්, ඔබ ඒ වේදිකාවට නඟිනවා ද ? නැද්ද?

"මම තාම රනිල්ගේ වේදිකාවට නඟිනවා කියලා තීරණය කරලත් නෑනේ. ඒ වේදිකාවේ කවුද ඉන්නේ කියලා බලාගන්න ඉස්සෙල්ලා."