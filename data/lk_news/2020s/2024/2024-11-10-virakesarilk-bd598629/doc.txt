கொழும்புத் தமிழ் பிரதிநித்துவத்தை சிதைப்பது ஈ.பி.டி.பி.யின் நோக்கமல்ல - கலாநிதி ஸ்ரீ இராமச்சந்திர குருக்கள் செவ்வி

கொழும்பு மக்களின் தமிழ் பிரதிநிதித்துவத்தினை சிதைப்பது எமதுநோக்கமல்ல மாறாக கொழும்பு வாழ் தமிழ் மக்களின் அபிலாஷைகளை பூர்த்தி செய்வதற்காக அர்ப்பணிப்புடன் செயலாற்றுவதே பிரதான நோக்கமாகும் என்று தேசிய ஒற்றுமை மற்றும் நல்லினக்கத்திற்கான ஒருங்கிணைப்பாளரும், ஈழ மக்கள் ஜனநாயக கட்சியின் தேசியப் பட்டியல் வேட்பாளருமான கலாநிதி ஸ்ரீ இராமச்சந்திர குருக்கள் (பாபுசர்மா) தெரிவித்துள்ளார். அவர் வீரகேசரிக்கு வழங்கிய செவ்வியின்போதே இவ்வாறுதெரிவித்தார். அச்செவ்வியின் முழுவடிவம் வருமாறு

பதில்: விஞ்ஞான தாவரவியல் ஆசிரியராக கடமையாற்றிய போது அமைச்சராக கடமையாற்றிய டக்ளஸ் தேவானந்தாவுடன் சந்திப்பொன்று இடம்பெற்றது. “அந்தனர் சமுதாயம் தொடர்பில் கவனம் செலுத்துவதற்கு அமைச்சர் ஒருவர் இல்லை” என கோரிக்கைகளை முன்வைத்திருந்தேன். எனது கோரிக்கைகளை ஏற்ற அவர் கொழும்பு முகத்துவாரம் சர்வார்த்த சித்தி விநாயகர் ஆலயத்தில் ‘ஸ்ரீ வித்யா’ என்ற பெயரில் அந்தணர் பாடசாலை ஒன்றை உருவாக்கி சுமார் ஐந்து வருடங்களாக முன்னெடுத்துச் சென்றார். சந்திரிகா பண்டாரநாயக்க ஜனாதிபதியாக இருந்த காலப்பகுதியில் அவர் தலைமையில் இடம்பெற்ற சமய நல்லிணக்க மாநாடு ஒன்றில் கலந்து கொள்ள சந்தர்ப்பம் கிடைத்தது. அதில் நான் முன்வைத்த கருத்துக்களை ஏற்ற சந்திரிகா பாராட்டுக்களை தெரிவித்திருந்தார். இவ்வாறு எனது அரசியல் பயணம் ஆரம்பமானது எனலாம்.

கேள்வி: நீண்ட காலத்திற்குப் பின்னர் ஈழ மக்கள் ஜனநாயக கட்சி கொழும்பில் போட்டியிடக் காரணம்?

பதில்: கொழும்பு மாவட்டத்துக்கான தமிழ் பிரதிநிதிகளின் எண்ணிக்கை அதிகரிக்க, வேண்டிய தேவை உள்ளது. மலையக இளைஞர், யுவதிகள் தொழிலுக்காகவும் வருமானத்துக்காகவும் கொழும்பில் தங்கியுள்ளனர். அம்மக்களின் நிலையை நன்கு அறிவேன். 200 வருட வரலாற்றைக் கொண்டுள்ள அம்மக்கள் தற்போதும் அடிப்படை வசதிகளற்ற லயன் குடியிருப்புகளிலேயே வாழ்ந்து வருகின்றனர். அவர்கள் பணிக்காக கொழும்பில் வந்து தங்கியுள்ள நிலையில் தங்குமிட வசதி, ஊழியர் சேமலாப நிதியம், ஊழியர் வருங்கால வைப்பு நிதி, முறையான சம்பளம் உள்ளிட்ட அடிப்படை உரிமைகளையும் இழந்து வாக்களிப்பதற்கு தமது ஊர்களுக்குச் செல்ல முடியாத அவலநிலைக்கு தள்ளப்பட்டுள்ளனர்.

அத்தோடு சுயதொழில், பாடசாலை அனுமதி, ஊக்குவிப்புத் திட்டங்கள், மருத்துவம் உள்ளிட்ட கொழும்பு வாழ் மக்களின் அன்றாட பிரச்சினைகளுக்கு தீர்வு கிடைக்கப்பெறும் பட்சத்தில் அவர்கள் திருப்தியடைவார்கள். வட கொழும்பு மக்களின் வாழ்க்கை நிலை மாற்றி அமைக்கப்பட வேண்டிய அவசியம் உள்ளது. ஆகையால் தமிழ் பிரதிநிகள் உருவாகும் பட்சத்தில் இந்நிலையை மாற்றி அமைக்கக் கூடியதாக இருக்கும்.

கேள்வி: ஈழ மக்கள் ஜனநாயக கட்சி கொழும்பு மாவட்டத்தில் எத்தனை ஆசனங்களை கைப்பற்று மென எதிர்பார்க்கிறீர்களா?

பதில்: ஈழ மக்கள் ஜனநாயக கட்சி இம்முறை வீணை சின்னத்தில் களமிறங்கியுள்ளது. நாம் யாருக்கும் எதிரானவர்கள் அல்ல. பிறரின் வாக்குகளை பறிக்கவும் மாட்டோம், சிதைக்கவும் மாட்டோம். தமிழ் மக்களுக்கென ஒரு பாராளுமன்ற உருப்பினராவது பெறவேண்டும் என்ற முனைப்பில் உள்ளோம்.

பதில்: ஜனாதிபதி தேர்தலில் கொழும்பில் தேசிய மக்கள் சக்தி வெற்றியீட்டும் என்று யாரும் எதிர்பார்க்கவில்லை. வரிசை யுகத்தை நிறைவுக்கு கொண்டு வந்த முன்னாள் ஜனாதிபதி ரணில் விக்கிரமசிங்க வெற்றி பெறுவார் என்று எதிர்பார்த்திருந்த நிலையில் தேர்தல் முடிவுகள் வேறுபட்டு அமைந்திருந்தன. ஏற்கனவே டக்ளஸ் தேவானந்தா கொழும்பு மாவட்டத்தில் அமைச்சராக இருந்த காலப்பகுதியில் கொழும்பு மக்களுக்காக பல சேவைகளை செய்துள்ளார். மக்களின் பிரச்சினைக்கு குரல் கொடுக்கும் ஈழ மக்கள் ஜனநாயக கட்சிக்கும் மாற்றத்திற்கும் பெரும்பான்மை மக்கள் ஆதரவு வழங்குவார்கள் என்ற நம்பிக்கையுள்ளது.

கேள்வி: பல முனைப்போட்டியில் வாக்குகள் சிதறடிக்கப்பட்டு தமிழ் பிரதிநிதித்துவம் இல்லாமல் போகும் ஆபத்தான நிலை ஏற்படாதா?

பதில்: தமிழ் மக்களுக்கு சேவை செய்யாதவர்களுக்கே ஆபத்தான நிலை ஏற்படலாம். மக்களின் தேவையை உணர்ந்து ஆத்மார்த்தமாக சேவைபுரிவர்களுக்கு ஆபத்து ஏற்படாதென நினைக்கிறேன். பிறிதொரு கட்சி தேர்தலில் களமிறங்குவதால் இதுவரை இருந்த கட்சிகளின் பிரதிநிதித்துவம் பறிபோகுமாக இருந்தால் அவர்களின் பலம் எப்படிப்பட்டது என்பதை ஊகித்துக் கொள்ளுங்கள். மக்கள் சேவையில் ஈடுபடுபவர்களை மக்கள் ஒருபோதும் கைவிட மாட்டார்கள்.

பதில்: மக்களின் தேவைகள் தொடர்பில் டக்ளஸ் தேவானந்தா மூன்று கொள்கைகளை பிரதானமாகக் கொண்டுள்ளார். அதை  சுருக்கமாக மூன்று ”அ” எனக் குறிப்பிடலாம். அன்றாட தேவை, அபிவிருத்தி, அரசியல் தீர்வு என்பனவே அவையாகும். எனினும் கொழும்பு மக்களின் அன்றாட தேவை, அபிவிருத்தி என்பனவே பிரதான தேவைகளாக உள்ளது. கொழும்பில் உள்ள மக்களின் வாழ்க்கை நிலையை நன்கு அறிந்துள்ளேன். ஆகையால் மக்களை நாடிச் சென்று பொய் வாக்குறுதிகளை வழங்காது எம்மால் முடிந்த உதவிகளை நாங்கள் வழங்குவோம்.

கேள்வி: தேர்தலில் நேரடியாக ஆசனங்களேதும் கிடைக்கப் பெறாத பட்சத்தில் கட்சிக்கு கிடைக்கப்பெறும் தேசிய பட்டியல் ஆசனம் உங்கள் பாராளுமன்ற வரவுக்கு எவ்வாறு உதவும்?

பதில்: ஈழ மக்கள் ஜனநாயக கட்சியின் தேசிய பட்டியல் வேட்பாளர்களில் எனது பெயர் முதலிடத்தில் உள்ளடக்கப்பட்டுள்ளது. எவ்வாறெனினும் தேசிய பட்டியல் ஆசனம் தொடர்பில் தேர்தலின் பின்னர் கலந்தாலோசித்ததன் பின்னரே தீர்மானம் மேற்கொள்ள முடியும்.

கேள்வி: முன்னாள் அமைச்சர் டக்ளஸ் தேவானந்தா அமைச்சராக இருந்த காலப்பகுதியில் கொழும்பு மக்களுக்காக அற்றிய சேவைகள்?

பதில்: ஏற்கனவே கூறியது போல கொழும்பு முகத்துவாரம் அந்தணர் பாடசாலை ஒன்றை உருவாக்கினார். அத்தோடு இந்து கலாசார திணைக்களத்தின் மூலம் இந்து குருமார்களுக்கான அடையாள அட்டையை முதலில் வழங்கி வைத்தார்.  குறித்த அடையாள அட்டைக்காக ஒரு இந்து குருமாரிடம் கேட்க வேண்டிய கேள்விகளை நானே எழுதிக் கொடுத்தேன். இது குருமார்களுக்களுக்கு கிடைத்த அங்கீகாரமாகும். யுத்தகாலத்தில் யாழ்பாணத்திலிருந்து இந்து குருமார்களை வரவளைத்து சந்திரிக்கா அம்மையாரின் தலைமையில் இடம்பெற்ற தேசிய சமய நல்லிணக்க மாநாட்டை ஏற்பாடு செய்த பெருமைக்குரியவர் ஆவர். இதன்போது யாழ் மக்களுக்கு சேவையாற்றுவதற்காக இந்து குருமார்கள் சங்கம் ஒன்றும் உருவாக்கப்பட்டது. இதன்மூலம் என்னாலும் பல அறநெறிப்பாடசாலைகளுக்கு உதவ முடிந்தது.

கேள்வி: முன்னாள் ஜனாதிபதி மஹிந்த ராஜபக்ஷ காலத்தில் இந்து மத இணைப்பாளராக செயற்பட்ட நீங்கள் பிரதான கட்சியான பொதுஜன பெரமுன சார்பில் போட்டியிட்டிருக்கலாமே?

பதில்: இது சிறுபான்மையினருக்கான கட்சி. குறிப்பாக தமிழ் பேசும் மக்களுக்கான கட்சி. தமிழ் என்ற உரிமையுடனும் உணர்வுடனும் செயற்படலாம். மற்றவர்களுக்கு அடிபணிந்து நடக்க வேண்டிய அவசியம் கிடையாது ஆகையால் ஈழ மக்கள் ஜனநாயக கட்சியில் போட்டியிடுகிறேன்.

கேள்வி: தேசிய மக்கள் சக்தி பெரும்பான்மையுடன் ஆட்சியமைக்குமாயின் சிறுபான்மையினரின் பிரச்சினைகளுக்கு தீர்வு காணப்படுமா?

பதில்: தேசிய மக்கள் சக்தி, இலங்கை வாழ் அனைத்து மக்களுக்கும் சம உரிமையுடன் வாழ வேண்டும் என்ற கொள்கையுடையவர்கள். நாசுக்கான வார்த்தைகளை உபயோகிப்பதில் தேர்ந்தவர்களாக உள்ளனர். 13 ஐ அமுல்படுத்த வேண்டும் என இந்தியா மிகுந்த கரிசனையுடன் உள்ளது. நிச்சயமாக இவர்கள் இந்தியாவை புறந்தள்ள முடியாது. ஆகையால் கண்டிப்பாக சிறுபான்மையினருக்கான தீர்வுகளை அரசாங்கம் முன்வர வழங்க வேண்டும்.

பதில்: தேசிய மக்கள் சக்திக்கு மூன்றில் இரண்டு பெரும்பான்மை கிடைக்கும் என்ற நம்பிக்கை இல்லை. எனினும் அக்கட்சி தனது பலத்துடன்  நாட்டை நிர்வகிப்பதற்கே முயல்கின்றனர். எனினும் அது நடைமுறை சாத்தியமாகுமா? என்பது கேள்விக்குரிய விடயமாகும். புதிதாக அமையவுள்ள பாராளுமன்றத்தில் அமைச்சரவை பதினைந்தாக வரையறுக்கப்பட வேண்டும் என தற்போதைய அரசாங்கம் தெரிவித்துள்ளது.

இராஜாங்க மற்றும் பிரதி அமைச்சுப் பதவிகளை வழங்குவதற்கும் தயக்கம் தெரிவிக்கின்றனர். தமிழ் பேசும் பிரதிநிதிகளைக் கொண்ட அமைச்சரவை அமையும் பட்சத்தில் இந்த அரசாங்கம் முழு இலங்கை மக்களினதும் நம்பிக்கைக்கு பாத்திரமாகலாம். ஆட்ச்சியாளர்கள் எங்களைக் கைவிட்டு விட்டார்கள் என்ற நிலைக்கு சிறுபான்மையினரை ஆளாக்கமாட்டார்கள் என நம்புகிறேன்.