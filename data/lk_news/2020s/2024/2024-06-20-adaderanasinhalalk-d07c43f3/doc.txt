දෙරණාභිවන්දනා හෙට අනුරාධපුර රුවන්වැලි මහා සෑ පුදබිමේදී

"දෙරණාභිවන්දනා පොසොන් නමස්කාරය'' හෙට (21) දවස පුරා අනුරාධපුර රුවන්වැලි මහා සෑ පුදබිමේ සිට සජීවීව ඔබ වෙත ගෙන ඒම සඳහා මේ වනවිට සියල්ල සූදානම් කර තිබේ.

සීල සමාදානය හා බුද්ධ පූජාව සමගින් පෝදා වැඩසටහන ආරම්භ වන්නේ හෙට උදෑසන 5.45 ටය.

ධර්ම දේශනා, ධර්ම සාකච්ඡා කාව්‍ය විශාරද පූජ්‍ය දීගල පියදස්සි හිමියන්ගේ වැඩමවීමෙන් සිදුකරන ආශිර්වාද බෝධි පූජාව ඇතුළු ආගමික වැඩසටහන් රැසක් හෙට දවස පුරා සජීවීව ටී.වී. දෙරණින් සහ එෆ්.එම්. දෙරණින් ගෙන ඒමට සූදානම් කර තිබේ.

මේ අතර පොලීසිය පැවසුවේ පොසොන් සැමරුම නිමිත්තෙන් අනුරාධපුර නගරය කේන්ද්‍ර කරගනිමින් විශේෂ ආරක්ෂක වැඩපිළිවෙලක් ක්‍රියාත්මක බවය.

පොසොන් පොහොය නිමිත්තෙන් පොලිස් නිලධාරීන් 20,000ක් රාජකාරි සඳහා යෙදවීමට කටයුතු කරන බව පොලිස් මාධ්‍ය ප්‍රකාශක නියෝජ්‍ය පොලිස්පති නීතීඥ නිහාල් තල්දූව මහතා ප්‍රකාශ කළේය.

පොලිස් ජීවිතාරක්ෂක නිලධාරීන් 400කට වැඩි පිරිසක් ද අනුරාධපුර ප්‍රදේශයේ රාජකාරි සඳහා යොදවා තිබේ.

අනුරාධපුර පූජා භූමිය ඇතුළු දිවයින පුරා වෙහෙර විහාරස්ථාන 11,100කට ආසන්න ප්‍රමාණයක විවිධ ආගමික වතාවත් සංවිධාන කර තිබේ.

පොසොන් පොහොය වෙනුවෙන් අනුරාධපුර පූජා නගරය වන්දනාමාන කිරීමට පැමිණෙන සැදැහැවතුන් සඳහා අද සිට විශේෂ බස් සහ දුම්රිය සේවා ක්‍රියාත්මකව පවතී.

කෙසේවෙතත් අනුරාධපුරය දක්වා ගමන් ගන්නා දුම්රිය අලුත්වැඩියාවක් හේතුවෙන් මෙවර මහව දුම්රිය ස්ථානයට පමණක් සීමා වී තිබේ.

අනුරාධපුර පූජා නගරයේ දන්සැල් 145ක් පමණ ලියාපදිංචි වී ඇති අතර දිවයින පුරා දන්සැල් පරීක්ෂා කිරීම සඳහා මහජන පරීක්ෂකවරුන් විශේෂ වැඩපිළිවෙළක් දියත් කර තිබේ.

පොසොන් පොහොය වෙනුවෙන් දිවයින පුරා පොසොන් කලාප 322ක් තොරණ 296ක් සහ දන්සැල් 18,000කට ආසන්න ප්‍රමාණයක් සංවිධාන කර ඇත.