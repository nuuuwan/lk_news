කැලයේ අතරමං වූ කුඩා දරුවෙක් සොයාගනී

ඩන්කන් වතුයායේ ඊයේ (17) රාත්‍රියේ අතුරුදන්ව සිටි සිව් හැවිරිදි පිරිමි දරුවා මෙලෙස අද (18) උදෑසන සොයාගෙන ඇති බව වාර්තා වෙයි.

නොර්වුඩ් පොලීසියේ ස්ථානාධිපති පොලිස් පරීක්ෂක ප්‍රියංකර කොහොල්දෙණිය මහතා පැවසුවේ නල්ලතන්නිය ලක්ෂපාන ප්‍රදේශයේ පදිංචිව සිටි සිවනාදන් අභිලාෂ් නමැති දරුවා මෙලෙස සොයාගත් බවය.

එම දරුවා ඊයේ (17) සිය දෙමාපියන් සමග නොර්වුඩ් ප්‍රදේශයේ ඥාති නිවසක පැවැති විවාහ මංගල්‍ය උත්සවයකට පැමිණ ඇති අතර එහිදී දරුවා අසල තිබූ ලඳු කැලෑවට ඇතුළුවී තිබෙන බව මූලික විමර්ශනවලදී හෙළිවී ඇත.

පසුව නැවත නිවසට පැමිණීමට මාර්ගය සොයා ගැනීමට නොහැකිවීමෙන් කැලය තුළ අතරමංවී තිබේ.

ඒ අනුව පොලීසිය සහ ප්‍රදේශවාසීන් එක්ක සෝදිසි කිරීම් සිදුකර තිබෙන අතර අද (18) උදෑසන ලඳු කැලෑවේ කාණුවක වැටී සිටියදී දරුවාව සොයාගෙන තිබුණි.

ආහාර නොමැතිවීම හේතුවෙන් දරුවා සොයාගත් අවස්ථාවේ ඔහු දුර්වලවී සිටි බවත් පොලීසිය පවසයි.