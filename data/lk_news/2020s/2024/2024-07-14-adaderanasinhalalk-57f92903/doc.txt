බස් රථයක් තුළදී තරුණියකගේ කොණ්ඩය කැපූ මවුලවි අත්අඩංගුවට

මගී බස් රථයක් තුළදී තරුණියකගේ කොණ්ඩයෙන් අඩියක පමණ කොටසක් කපා වෙන් කොට දැමූ මවුලවිවරයෙකු බව සඳහන් පුද්ගලයෙකු මහනුවර පොලීසිය මගින් ඊයේ (13) අත්අඩංගුවට ගෙන තිබේ.

මහනුවර-වත්තේගම මාර්ගයේ ගමන් ගත් බස් රථයක ගමන් ගනිමින් සිටියදී තම අසුනට පසූපස අසුනේ වාඩිවී සිටි සැකකරු සිය වරලසේ අඩියක් පමණ කොටසක් කතුරකින් කපා දැමූ බව මඩවල පදිංචි 26 හැවිරිදි තරුණියක් මහනුවර පොලීසියට පවසා තිබුණි.

කටුගස්තොට-වට්ටාරන්තැන්න මංසන්ධිය ආසන්නයේ දී තම කොණ්ඩය සැකකරු විසින් කපන අයුරු දැක ඇති තරුණිය කෑ ගසා බස් රථයේ සෙසු මගීන් ගේ සහාය ඉල්ලා තිබුණාය.

එම අවස්ථාවේ කොන්දොස්තරවරයා සහ මගීන් කිහිපදෙනෙකු පැමිණ සැකකරු අල්ලාගෙන තිබේ.

පසුව සැකකරුව එම බස් රථයෙන්ම ගෙනැවිත් මහනුවර පොලීසියට භාරදී තිබුණි.