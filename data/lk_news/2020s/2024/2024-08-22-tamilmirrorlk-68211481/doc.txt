’தமிழர்கள் மத்தியில் வாக்களிப்பதில் குழப்பம்’

தமிழ் மக்களின் அபிமானம் பெற்ற தலைவர்களான ரணில் விக்கிரமசிங்கவும் சஜித் பிரேமதாசவும் இம்முறை பிரிந்து நின்று ஜனாதிபதித் தேர்தலில் போட்டியிடுவதனால் இந்த முறை தமிழ் மக்கள் யாருக்கு வாக்களிப்பது என்ற  நெருக்கடிக்கு, குழப்பத்துக்கு ஆளாகியுள்ளனர். என ஐக்கிய மக்கள் சக்தியின் இரத்தினபுரி மாவட்ட எம்.பி.யும் முன்னாள் நீதி அமைச்சருமான சட்டத்தரணி தலதா அத்துகோரள  தெரிவித்தார்.

பாராளுமன்றம் புதன்கிழமை (21) சபாநாயகர் மஹிந்த யாப்பா அபேவர்தன தலைமையில் கூடியது. தனது ராஜினாமாவை அறிவிக்கும் முன்னர் விசேட கூற்றொன்றை விடுத்து உரையாற்றும் போது மேற்கண்டவாறு தெரிவித்தார்.

2005 ஜனாதிபதி தேர்தலில் எமது வேட்பாளர் ரணில் விக்ரமசிங்க தோல்வியடைய தமிழ் மக்கள் வாக்களிக்காமையே பிரதான காரணமாக இருந்தது , ராஜபக்சவினரின் சதி நடவடிக்கைக்குள் சிக்குண்டு வடக்கு கிழக்கு மக்கள் வாக்களிப்பு பகிஷ்கரிப்புக்கு ஆளாகினர்.அன்று அவர்கள் வழமைபோன்று வாக்களித்திருந்தால். ரணில் விக்ரமசிங்க ஜனாதிபதியாகி இருந்திருப்பார். அதனால் அன்று அவர்கள் விட்ட   தவறை திருத்திக்கொள்வார்கள் என்பது உறுதி .

அதன்பின்னர் 2019 ஆம் ஆண்டு ஜனாதிபதி தேர்தலில் கோட்டாபய ராஜபக்ஷ ,சஜித் பிரேமதாச ஆகியோர் போட்டியிட்டபோது வடக்கு,கிழக்கு தமிழ்  மக்கள் சஜித் பிரேமதாசாவுக்கு வாக்களித்தார்கள்.

என்றாலும் காலாகாலமாக எமது அணிக்கு வாக்களித்துவந்த வடக்கு கிழக்கு மக்களுக்கும் இந்த முறை தீர்மானம் எடுக்க முடியாத நிலையை ரணில் விக்கிரமசிங்கவும் சஜித் பிரேமதாசவும் ஏற்படுத்தி இருக்கிறார்கள்  அதாவது இந்த முறை தமிழ் மக்களின் அபிமானம் பெற்ற  இவ்விரு வேட்பாளர்களும் பிரிந்து நின்று தேர்தலில் போட்டியிடுவதனால் இந்த முறை தமிழ் மக்கள்   குழப்பத்துக்கு ஆளாகியுள்ளனர். சஜித் பிரேமதாச இன்னும் 5 வருடங்களுக்கு பொறுத்திருந்தால், இந்த பாரிய சவால் இருக்காது என்றார்.