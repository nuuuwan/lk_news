ඉරාන ජනපති වෙනුවෙන් රනිල් සහ මහින්ද තැබූ සටහන්

ඉරාන ජනාධිපතිවරයාගේ අභාවය පිළිබඳව සිය X ගිණුමේ සටහනක් තබමින් ජනාධිපති රනිල් වික්‍රමසිංහ මහතා සිය ශෝකය පළකර තිබේ.

ජනාධිපතිවරයා එහිදී පවසා ඇත්තේ එම ඛේදනීය මරණය සැලවීමෙන් ශ්‍රී ලංකාව දැඩි කම්පනයට සහ ශෝකයට පත් වූ  බවය.

මේ අතර එම සිද්ධිය පිළිබඳව තමා දැඩි ලෙස කනස්සල්ලට පත්වන බව අග්‍රාමාත්‍ය දිනේෂ් ගුණවර්ධන මහතා ප්‍රකාශ කර තිබේ.

එමෙන්ම කථානායක මහින්ද යාපා අබේවර්ධන මහතා ද මෙරට ඉරාන තානාපති කාර්යාලය වෙත ගොස් සිය ශෝකය පළ කළේය.

මේ අතර මෙම මරණය සම්බන්ධයෙන් තමා දැඩි කම්පනයට පත්වූ බව හිටපු ජනාධිපති මහින්ද රාජපක්ෂ මහතාද X පණිවුඩයක් තබමින් පවසා තිබේ.

ශ්‍රී ලංකාවේ සැබෑ මිතුරෙකු වූ ජනාධිපති රයිසි සදා මතකයේ රැඳෙනු ඇති බව පෙන්වාදෙන හිටපු ජනාධිපතිවරයා මෙරට ඉරාන තානාපති කාර්යාලයටද ගොස් සිය ශෝකය පළකර තිබුණි.

ලෝක නායකයින් ද ඉරාන ජනාධිපතිවරයාගේ හදිසි අභාවය පිළිබඳව ශෝකය පළකර තිබුණි.

ඉරානයේ සහාය ලබමින් ඊශ්‍රායලයට එරෙහිව සටන්වදින පලස්තීනයේ හමාස්, යේමනයේ හූති සහ ලෙබනනයේ හෙස්බුල්ලා යන සන්නද්ධ සංවිධාන ද රයිසිගේ මරණය පිළිබඳ ශෝකය පණිවිඩ නිකුත් කර තිබේ.

එමෙන්ම ඉරාන හිතවාදී සිරියාව සහ ලෙබනනය වැනි රටවල්ද ආචාර්ය රයිසිගේ මරණය සම්බන්ධව ජාතික ශෝක කාල පවා ප්‍රකාශයට පත්කර තිබුණි.