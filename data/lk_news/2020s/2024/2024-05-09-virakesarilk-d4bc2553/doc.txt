நாடு இயல்பு நிலைக்குத் திரும்பியுள்ளதாக ஜனாதிபதி தெரிவித்தாலும் மக்களின் தோல்மீது சுமைகள் அதிகரித்துள்ளது - சஜித் பிரேமதாச

நாடு இயல்பு நிலைக்குத் திரும்பியுள்ளதாக ஜனாதிபதி ரணில் விக்கிரமசிங்க கூறினாலும், நாட்டின் பொருளாதாரத்தில் வளர்ச்சி ஏற்படவில்லை. பொருட்களின் விலை அதிகரித்து மக்கள் வாழ்வதற்குப் போராட வேண்டிய நிலையே இருக்கிறது என எதிர்க்கட்சித் தலைவர் சஜித் பிரேமதாச தெரிவித்தார்.

பாராளுமன்றத்தில் வியாழக்கிழமை (9) ஜனாதிபதி ரணில் விக்கிரமசிங்கவின் விசேட உரையைத் தொடர்ந்து தனது கருத்தை முன்வைத்து உரையாற்றும் போதே எதிர்க்கட்சித் தலைவர் இவ்வாறு கூறினார்.

ஜனாதிபதி அடிக்கடி இந்த சபையில் தகவல்களை வெளியிட்டு கருத்துக்களை வெளியிட்டுள்ளார். அதன்போது அவர் தீப்பிடித்த நாடு மற்றும் நரகத்தை பொறுப்பேற்றதாகக் கூறியுள்ளார். சிலர் சவால்களை ஏற்றுக்கொள்ளாது நிபந்தனைகளை முன்வைக்கும் போது, தான் நிபந்தனைகள் இன்றி பொறுப்பேற்றதாகவும் கூறியுள்ளார். இந்நிலையில் நான் சில விடயங்களை முன்வைக்க வேண்டியுள்ளது.

அவர் என்ன கூறினாலும் புதிய இயல்பு நிலைமையே ஏற்பட்டுள்ளது என்றே ஏற்றுக்கொள்ள வேண்டியுள்ளது. இந்த புதிய இயல்பு நிலைமையில் பொருளாதாரம் முன்னேற்றமடையாது பொருளாதாரம் சுருங்கியுள்ளது. மக்களின் வாழ்க்கை பாதிக்கப்பட்டுள்ளது. வறுமை அதிகரித்துள்ளதுடன், தொழில் இன்மை அதிகரித்துள்ளது.

எரிபொருள், எரிவாயு விலைகள் அதிகரித்துள்ளன. வியாபாரங்கள் வீழ்ச்சியடைந்துள்ளன. மந்தபோசணை அதிகரித்துள்ளது. சர்வதேச நாடுகளும் இது தொடர்பில் அறிக்கைகளைத் தயாரித்துள்ளன. மக்களின் தோலில் கடும் சுமைகளை ஏற்படுத்தியே புதிய இயல்பு நிலைமை உருவாகியுள்ளது. ஆனால் தேவையான விடயங்கள் முன்னேற்றமடையவில்லை. மக்களின் தோல் மீது சுமையே அதிகரித்துள்ளது என்றார்.