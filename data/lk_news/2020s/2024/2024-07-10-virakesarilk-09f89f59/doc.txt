இசுறு உதானவின் அதிரடியில் திகைத்துப்போன தம்புள்ள சிக்சர்ஸ் இறுதியில் வெற்றிபெற்றது

ரங்கிரி, தம்புள்ள சர்வதேச கிரிக்கெட் விளையாட்டரங்கில் செவ்வாய்க்கிழமை (09) நடைபெற்ற 5ஆவது லங்கா பிறீமியர் லீக் அத்தியாயத்தின் 12ஆவது போட்டியில் கோல் மார்வல்ஸ் அணியை 25 ஓட்டங்களால் தம்புள்ள சிக்சர்ஸ் அணி வெற்றிகொண்டது.

அப் போட்டியின் 13ஆவது ஓவரில் கோல் மார்வல்ஸ் 8 விக்கெட்களை இழந்து 62 ஓட்டங்களை மாத்திரம் பெற்றிருந்ததால் தம்புள்ள சிக்சர்ஸ் மிக இலகுவாக வெற்றிபெறும் என எதிர்பார்க்கப்பட்டது.

ஆனால், மத்திய வரிசை வீரர் இசுறு உதான அதிரடி ஆட்டத்தை வெளிப்படுத்தி தனது தொடர்ச்சியான இரண்டாவது அரைச் சதத்தைக் குவித்து தம்புள்ள சிக்சர்ஸ் அணியை திணறவைத்தார்.

ஆனால், சமிந்து விக்ரமசிங்க கடைசி ஓவரின் முதல் பந்தில் இசுறு உதானவை ஆட்டம் இழக்கச் செய்ததும் தம்புள்ள சிக்சர்ஸ் அணி வெற்றிபெறுவது உறுதியாயிற்று.

அப் போட்டியில் முதலில் துடுப்பெடுத்தாடிய தம்புள்ள சிக்சர்ஸ் அணி 20 ஓவர்களில் 8 விக்கெட்களை இழந்து 160 ஓட்டங்களைப் பெற்றது.

திறமையாகவும் பொறுமையடனும் துடுப்பெடுத்தாடிய இளம் வீரர் சமிந்து விக்ரமசிங்க 56 ஓட்டங்களுடன் ஆட்டம் இழக்காதிருந்தார்.

சமிந்த விக்ரமசிங்க, டில்ஷான் மதுஷன்க (2) ஆகிய இருவரும் பிரிக்கப்படாத 8ஆவது விக்கெட்டில் பகிர்ந்த 38 ஓட்டங்களே தம்புள்ள சிக்சர்ஸ் இன்னிங்ஸில் அதி சிறந்த இணைப்பாட்டாமாக இருந்தது.

பந்துவீச்சில் கவிந்து நடீஷான் 16 ஓட்டங்களுக்கு 3 விக்கெட்களையும் இசுறு உதான 16 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடிய கோல் மார்வல்ஸ் 19.4 ஒவர்களில் சகல விக்கெட்களையும் இழந்து 135 ஓட்டங்களைப் பெற்று தோல்வி அடைந்தது.

கோல் மார்வல்ஸ் அணியின் மத்திய வரிசை வீரர் இசுறு உதான இந்தப் போட்டியில் திறமையாகத் துடுப்பெடுத்தாடி 38 பந்துகளில் 5 பவுண்டறிகள், 5 சிக்ஸ்களுடன் 72 ஓட்டங்களைக் குவித்து எதிரணியைப் பிரமிப்பில் ஆழ்த்தினார்.

இசுறு உதான 9ஆவது விக்கெட்டில் மஹீஷ் தீக்ஷனவுடன் சாதனைமிகு 72 ஓட்டங்களைப் பகிர்ந்தார். லங்கா பிறீமியர் லீக் வரலாற்றில் 9ஆவது விக்கெட்டுக்கான அதிசிறந்த இணைப்பாட்டம் இதுவாகும்.

ஆனால், கடைசி ஓவரை சமிந்து விக்ரமசிங்க கட்டுப்பாட்டுடன் வீசி இசுறு உதானவின் விக்கெட் உட்பட இரண்டு விக்கெட்களை வீழ்த்தி தம்புள்ள சிக்சர்ஸின் வெற்றியை உறுதிசெய்தார்.

உதானவைவிட அலெக்ஸ் ஹேல்ஸ் (17), சஹான் ஆராச்சிகே (11) ஆகிய இருவரே இரட்டை இலக்க எண்ணிக்கைகளைப் பெற்றனர்.

பந்துவீச்சில் நுவன் துஷார 37 ஓட்டங்களுக்கு 3 விக்கெட்களையும் துஷான் ஹேமன்த 33 ஓட்டங்களுக்கு 3 விக்கெட்களையும் கைப்பற்றினர்.

கடைசி ஓவரை மாத்திரம் வீசிய சமிந்து விக்ரமசிங்க 4 பந்துகளில் ஒரு ஓட்டத்தை மாத்திரம் கொடுத்து 2 விக்கெட்களைக் கைப்பற்றினார்.