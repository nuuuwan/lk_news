2ஆவது மகளிர் ரி20 போட்டியில் DLS முறைமைப்படி இலங்கையை வென்றது மேற்கிந்தியத் தீவுகள்

ஹம்பாந்தோட்டை, சூரியவெவ மஹிந்த ராஜபக்ஷ விளையாட்டரங்கில் புதன்கிழமை (26) நடைபெற்ற இரண்டாவது மகளிர் சர்வதேச ரி20 கிரிக்கெட் போட்டியில் இலங்கையை டக்வேர்த் லூயிஸ் (DLS) முறைமை பிரகாரம் மேற்கிந்தியத் தீவுகள் 6 விக்கெட்களால் வெற்றிபெற்றது.

இதன் மூலம் 3 போட்டிகள் கொண்ட மகளிர் சர்வதேச ரி20 கிரிக்கெட் தொடரை 1 - 1 என மேற்கிந்தியத் தீவுகள் சமப்படுத்தி உள்ளது.

இன்றைய போட்டியில் முதலில் துடுப்பெடுத்தாடிய இலங்கை மகளிர் அணி 15.2 ஓவர்களில் 4 விக்கெட்களை இழந்து 89 ஒட்டங்களைப் பெற்றிருந்தபோது மழை பெய்ததால் ஆட்டம் தடைப்பட்டது.

நீண்ட நேரம் தடைப்பட்டு மீண்டும் ஆட்டம் தொடர்ந்தபோது இலங்கையின் இன்னிங்ஸ் முடிவுக்குக் கொண்டுவரப்பட்டு டக்வேர்த் லூயிஸ் முறைமைப் பிரபாரம் மேற்கிந்தியத் தீவுகளுக்கு 15 ஓவர்களில் 99 ஓட்டங்கள் என்ற திருத்தப்பட்ட வெற்றி இலக்கு நிர்ணயிக்கப்பட்டது.

பதிலுக்கு துடுப்பெடுத்தாடிய மேற்கிந்தியத் தீவுகள் மகளிர் அணி 14.1 ஓவர்களில் 4 விக்கெட்களை இழந்து 99 ஓட்டங்களைப்  பெற்று வெற்றியீட்டியது.

இரண்டு அணிகளுக்கும் இடையிலான தீர்மானம் மிக்க  3ஆவது  போட்டி 28ஆம் திகதி வெள்ளிக்கிழமை நடைபெறும்.

இலங்கை மகளிர்: 15.2 ஓவர்களில் 89 - 4 விக். (சமரி அத்தபத்து 26, விஷ்மி குணரட்ன 24 கவிஷா டில்ஹாரி 14 ஆ.இ., ஹர்ஷித்தா சமரவிக்ரம 14, அஃபி ப்ளெச்சர் 23 - 4 விக்.)

மேற்கிந்தியத் தீவுகள் மகளிர்: திருத்தப்பட்ட வெற்றி இலக்கு 15 ஓவர்களில் 99 ஓட்டங்கள்)  14.1 ஓவர்களில்  99 - 4 விக். (ஹேலி மெத்யூஸ் 29, ஸ்டெஃபானி டெய்லர் 28 ஆ.இ., ஷெமெய்ன் கெம்பெல் 16, ஆலியா அலின் 15 ஆ.இ.)