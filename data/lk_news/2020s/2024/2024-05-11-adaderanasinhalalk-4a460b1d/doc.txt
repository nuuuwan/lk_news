කෘත්‍රීම බුද්ධිය සහ බෞද්ධ දර්ශනය අතර සම්බන්ධය සොයා යයි

කෘත්‍රීම බුද්ධිය සහ බෞද්ධ දර්ශනය අතර පවතින සම්බන්ධතාවය පිළිබඳ පර්යේෂණ කිරීමට රුපියල් බිලියනයක මුදලක් වෙන්කරන බව ජනාධිපති රනිල් වික්‍රමසිංහ මහතා පවසයි.

ශ්‍රී ලංකා බෞද්ධ සමිතියට සිය වසරක් සපිරීම නිමිත්තෙන් අද (11) පැවති සැමරුම් උලෙළට එක්වෙමින් ජනාධිපතිවරයා වැඩිදුරටත් කියා සිටියේ කෘතිම බුද්ධිය ආශ්‍රිත ක්‍රියාකාරකම් පාලනය කිරීමට නව නීති ගෙනඑන බවය.

"ඉරාන්ගේ ඉල්ලීමටයි මම අද ආවේ. අපිට දැන් අනාගතය ගැන සිතන්න වෙනවා. බුද්ධ දේශනයට අනුව අනාගතය දිහා බලද්දි ප්‍රධාන කරුණු දෙකකට මුහුණ දෙන්න සිද්ධ වෙනවා. දේශගුණික විපර්යාසවලට මුහුණ දෙන්න සිදුවෙනවා. මේ මාසයේ උණුසුම පෙර නොතිබුණ තත්ත්වයක්. කොහොමද ඒකට මුහුණ දෙන්නේ. මේ ප්‍රශ්නය ඇතිවුණේ ශිෂ්ඨාචාරයේ තණ්හාව නිසා දියුණු වෙද්දි පරිසරයට වෙන හානිය තකන්නේ නැති නිසා. කොහොමද දේශගුණික විපර්යාස පාලනය කරන්නේ."

"බුද්ධ දර්ශනයෙන් මුහුණදෙන්නේ කොහොමද?. තාක්ෂණයේ දියුණුව අද කෘතිම බුද්ධිය දක්වා ඇවිල්ලා. බුද්ධ දර්ශනයයි කෘතිම බුද්ධියයි අතර තියෙන සම්බන්ධය මොකක්ද? කෘතිම බුද්ධිය වැරදි මඟ යයිදැයි සිතන්න ඕනේ. කෘතිම බුද්ධියේ පාලනයට නව නීති ගේනවා. තාක්ෂණ වර්ධන කෙටුම්පතක් සකස් කළා. කෘතිම බුද්ධි මධ්‍යස්ථානයක් හදනවා. බුද්ධ දර්ශනය සහ කෘතිම බුද්ධිය පිළිබඳ පර්යේෂණ කරන්න. රුපියල් බිලියනයක් පමණ වෙන් කරනවා."