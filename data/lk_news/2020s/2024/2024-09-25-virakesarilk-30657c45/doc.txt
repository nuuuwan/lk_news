பிரச்சினைகளை எதிர்கொள்ளும் நாயகனாக 'தில் ராஜா' விஜய் சத்யா

நடிகர் விஜய் சத்யா நடிப்பில் உருவாகி இருக்கும் 'தில் ராஜா' எனும் திரைப்படம் எதிர்வரும் 27 ஆம் திகதியன்று உலகம் முழுவதும் பட மாளிகையில் வெளியாகிறது. இந்த திரைப்படம்- 'எந்த பிரச்சினைகள் வந்தாலும் அதனை துணிச்சலுடன் எதிர்கொள்ளும் நாயகனை பற்றிய கதை' என படக் குழுவினர் தெரிவித்திருக்கிறார்கள்.

இயக்குநர் ஏ. வெங்கடேஷ் இயக்கத்தில் உருவாகி இருக்கும் 'தில் ராஜா' எனும் திரைப்படத்தில் விஜய் சத்யா, ஷெரின், சம்யுக்தா, கராத்தே ராஜா, வனிதா விஜயகுமார், இமான் அண்ணாச்சி, கே பி வை பாலா உள்ளிட்ட பலர் நடித்திருக்கிறார்கள். மனோ வி. நாராயணா ஒளிப்பதிவு செய்திருக்கும் இந்த திரைப்படத்திற்கு அம்ரீஷ் இசையமைத்துள்ளார். இந்த திரைப்படத்தை கோல்டன் ஈகிள் ஸ்டுடியோஸ் பட நிறுவனம் சார்பில் தயாரிப்பாளர் கோவை பாலசுப்பிரமணியம் தயாரித்திருக்கிறார்.

இந்த திரைப்படத்தை விளம்பரப்படுத்தும் நிகழ்வு சென்னையில் நடைபெற்றது. இதன் போது படக் குழுவினருடன் தயாரிப்பாளர்கள் திருமலை, கே. ராஜன் மற்றும் நடிகை கனிகா மான் ஆகியோர் சிறப்பு அதிதிகளாக பங்கு பற்றினர்.

படத்தைப் பற்றி இயக்குநர் ஏ. வெங்கடேஷ் பேசுகையில், '' எந்த பிரச்சினை வந்தாலும் அதனை துணிச்சலுடன் எதிர்கொள்ளும் நாயகன் தான் இந்தப் படத்தின் அடி நாதம். இந்த படத்திற்காக நாயகன் விஜய் சத்யா தன்னுடைய உடற்கட்டை பொலிவாக்கி நடித்திருக்கிறார்.

அதிலும் சண்டைக் காட்சிகளில் அதிரடியாக நடித்திருக்கிறார். இந்த திரைப்படத்தில் நடிகை வனிதா விஜயகுமார் பார்வையாளர்கள் எளிதில் யூகிக்க முடியாத வலிமையான கதாபாத்திரத்தில் நடித்திருக்கிறார். மேலும் இந்த திரைப்படத்தில் நடிகைகள் ஷெரின் மற்றும் சம்யுக்தாவிற்கு அழுத்தமான வேடமும் உண்டு.

இந்தத் திரைப்படம் அனைத்து தரப்பு ரசிகர்களையும் வெகுவாக கவரும். படம் வெளியான பிறகு நாயகனாக நடித்திருக்கும் விஜய் சத்யாவிற்கு வாய்ப்புகள் கிடைக்கும் என்ற நம்பிக்கை எனக்கு இருக்கிறது. இந்தத் திரைப்படத்தை 32 நாட்களில் படப்பிடிப்பு நடத்தி நிறைவு செய்திருக்கிறோம்'' என்றார்.