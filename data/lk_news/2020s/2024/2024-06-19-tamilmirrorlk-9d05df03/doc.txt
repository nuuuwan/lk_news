நிர்வாக சபைக்கு எதிரான தடையுத்தரவு நீக்கம்

ஸ்ரீலங்கா சுதந்திரக் கட்சியின் விசேட நிறைவேற்றுச் சபைக் கூட்டத்தை இன்று (19) பிற்பகல் 2.30க்கு கூட்டுவதைத் தடுக்கும் வகையில் இடைக்கால தடையுத்தரவை பிறப்பிக்குமாறு விடுக்கப்பட்ட கோரிக்கை நீதிமன்றத்தால் நிராகரிக்கப்பட்டுள்ளது.

அமைச்சர் நிமல் சிறிபால டி சில்வா மற்றும் துமிந்த திஸாநாயக்க ஆகியோருக்கு தடை உத்தரவு பிறப்பிக்குமாறு கட்சியின் மூன்று உறுப்பினர்களின் கோரிக்கையையே கொழும்பு மேலதிக மாவட்ட நீதவான் திருமதி சாமரி வீரசூரிய  நிராகரித்துள்ளார்.

கட்சியின் உப தலைவர் கீர்த்தி உடவத்த, மஹியங்கனை தொகுதி அமைப்பாளர் பி குணவர்தன மற்றும் கடுவெல தொகுதி அமைப்பாளர் ஹெக்டர் பெத்மகே ஆகியோரின் கோரிக்கையை நிராகரித்த மாவட்ட நீதவான், பிரதிவாதிகளுக்கு இடைக்கால தடையுத்தரவு அறிவித்தல் தொடர்பிலான  நோட்டீஸ் மாத்திரம் விநியோகித்தார்.

ஸ்ரீலங்கா சுதந்திரக் கட்சியின் அரசியலமைப்பின் பிரகாரம் பிரதிவாதியான நிமல் சிறிபால டி சில்வா மற்றும்  .துமிந்த திஸாநாயக்க ஆகியோரின் பதில் தலைவர் மற்றும் பதில் செயலாளர் பதவிகள் சட்டவிரோதமானது எனவும், அந்த பதவிகளில் ஆஜராகி நிறைவேற்று சபையை கூட்டுவது சட்டவிரோதமானது எனவும் பிரகடனம் செய்யுமாறு தாக்கல் செய்யப்பட்ட மனுவில் குறிப்பிடப்பட்டிருந்தமை குறிப்பிடத்தக்கது.