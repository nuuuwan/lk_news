குருநாகல் பிங்கிரிய ஆடை தொழிற்சாலை விவகாரம்  தாக்குதலின் பின்புலத்தில் தோல்வியடைந்த அரசியல்வாதிகளின் தலையீடு உள்ளது  -  தேசிய மக்கள் சக்தியின்  பாராளுமன்ற உறுப்பினர் விஜேசிறி பஸ்நாயக்க

குருநாகல் பிங்கிரிய ஆடைத்தொழிற்சாலை வைத்து தம் மீது மேற்கொள்ளப்பட்ட தாக்குதலின் பின்புலத்தில் தோல்வியடைந்த அரசியல்வாதிகளின் தலையீடு உள்ளதாக தேசிய மக்கள் சக்தியின் குருநாகல் மாவட்ட பாராளுமன்ற உறுப்பினர் விஜேசிறி பஸ்நாயக்க தெரிவித்துள்ளார்.

குறித்த அரசியல்வாதிகளிடமிருந்து கப்பம் பெற்றுக்கொள்ளும் தரப்பினராலேயே இந்த தாக்குதல் மேற்கொள்ளப்பட்டுள்ளதாக அவர் மேலும் குறிப்பிட்டார்.

தேசிய மக்கள் சக்தியின் குருநாகல் மாவட்ட பாராளுமன்ற உறுப்பினர் விஜேசிறி பஸ்நாயக்க மற்றும் புத்தளம் மாவட்ட பாராளுமன்ற உறுப்பினர் அஜித் கிஹான் ஆகியோர் குருநாகல் பிங்கிரிய பகுதியில் உள்ள தனியார் ஆடை தொழிற்சாலைக்கு நேற்றுமுன்தினம் பிற்பகல் சென்றிருந்தனர்.

குறித்த தொழிற்சாலையின் போக்குவரத்து சேவை தொடர்பில் அந்த பிரதேசத்தில் வாழும் மக்களிடமிருந்து கிடைக்கப் பெற்றதாகக்கூறப்படும் முறைப்பாடுகள் தொடர்பில் கேட்டறிய அவர்கள் அங்கு சென்றுள்ளனர்.

இந்நிலையில் தொழிற்சாலையில் இடம்பெற்ற உள்ளக கலந்துரையாடலின் பின்னர் பாராளுமன்ற உறுப்பினர்கள் அங்கிருந்து வெளியேறிய முற்பட்ட போது குறித்த தொழிற்சாலைக்கு போக்குவரத்து சேவை வழங்கும் தரப்பினரால் கடும் எதிர்ப்பு தெரிவிக்கப்பட்டிருந்தது.

ஆடைத் தொழிற்சாலையின் போக்குவரத்து சேவையை பொதுமக்கள் முன்னெடுத்திருந்த நிலையில் குறித்த பாராளுமன்ற உறுப்பினர்கள் போக்குவரத்து சேவையை வேறு ஒரு தரப்பினருக்கு வழங்குவதற்கு நடவடிக்கை எடுக்க முயற்சித்ததாக தெரிவித்து குறித்த தரப்பினர் எதிர்ப்பு தெரிவித்தனர்.

இதன்போது அங்கு பதற்ற நிலைமை தோன்றியிருந்ததுடன் ஆர்ப்பாட்டக்காரர்களை கலைக்க பொலிஸார் கடும் பிரயத்தனம் மேற்கொண்டிருந்தனர்.

இந்நிலையில் தேசிய மக்கள் சக்தியின் குருநாகல் மாவட்ட பாராளுமன்ற உறுப்பினர் விஜேசிறி பஸ்நாயக்க இந்தச் சம்பவம் தொடர்பில் ஊடகங்களுக்கு தெளிவுப்படுத்தினார்.

நாம் ஏற்கனவே திட்டமிட்டதை போன்று நிறுவனத்தின் மனிதவள முகாமைத்துவ உறுப்பினர்களுடன் கலந்துரையாடல் இடம்பெற்றது. தொழிற்சாலையின் போக்குவரத்து சேவை தொடர்பில் அந்த பிரதேசத்தில் வாழும் மக்களிடமிருந்து பல முறைப்பாடுகள் கிடைத்தன.அது தொடர்பில் கலந்துரையாடவே அந்த நிறுவனத்துக்கு சென்றோம்.அதனையடுத்து நாம் வெளியே வரும் போது அந்த நிறுவனத்தின் நுழைவாயிலுக்கு அருகில் குழப்ப நிலை ஏற்பட்டது.

பொலிஸ் உத்தியோகத்தர்கள் அங்கு இருந்த போதிலும் அவர்களை கட்டுப்படுத்த முடியாமல் போனது.அதில் ஒருவர் எனது காரின் கண்ணாடியை திறந்து தாக்குதல் மேற்கொண்டு என்னை வெளியே இழுப்பதற்கு முயற்சித்தார்.

கடந்த சில நாட்களாக மக்கள் எம்மிடம் முறைப்பாடுகள் செய்திருந்தனர்.பலர் கோரிக்கை விடுத்திருந்தனர்.கிராம மக்களின் வாகனங்களை நிறுத்தி அவர்களது வருமானத்தை இல்லாமல் செய்துள்ளதாக கூறினார்கள்.

அது தொடர்பிலான கலந்துரையாடலியே நாம் ஈடுபட்டிருந்தோம்.முன்வைக்கப்பட்ட பிரச்சினைக்கு தீர்வை பெற்றுக்கொடுக்கவே நாம் முயற்சித்தோம். எனினும் எம்மீது தாக்குதல் மேற்கொள்ளப்பட்டுள்ளது. இந்த தாக்குதலின் பின்புலத்தில் தோல்வியடைந்த அரசியல்வாதிகளின் தலையீடு உள்ளது.அவர்களிடமிருந்து கப்பம் பெற்றுக்கொள்ளும் தரப்பினராலேயே இந்த தாக்குதல் மேற்கொள்ளப்பட்டுள்ளது என்றார்.