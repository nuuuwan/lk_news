නව කැබිනට් මණ්ඩලය දිවුරුම් දීම අද

නව කැබිනට් මණ්ඩලය අද (24) දිනයේ දී දිවුරුම් දීමට නියමිත බව ජාතික ජන බලවේගයේ පාර්ලිමේන්තු මන්ත්‍රී විජිත හේරත් මහතා පවසයි.

ඉන් අනතුරුව පාර්ලිමේන්තුව විසුරුවා හැරීම සම්බන්ධයෙන් ඔවුන් ජනපතිවරයා සමග සාකච්ඡා කරන බව ද ඒ මහතා වැඩිදුරටත් කියා සිටියේය.

මේ අතර නව රජයේ අග්‍රාමාත්‍යවරිය ලෙස ආචාර්ය හරිනි අමරසූරිය මහත්මිය අද ජනාධිපති අනුර කුමාර දිසානායක මහතා ඉදිරියේ දිවුරුම් දීමට නියමිත බව වාර්තා වේ.

එමෙන්ම නව රජයේ අමාත්‍ය මණ්ඩලයද අද දිවුරුම් දීමට අතර නව අමාත්‍ය මණ්ඩලය යටතට අමාත්‍යාංශ 15ක් ගැසට් කිරීමට නියමිත බව වාර්තා වේ.

ඒ අනුව නව අමාත්‍යාංශ සඳහා අමාත්‍යාංශ ලේකම්වරු 15 දෙනෙකුද පත්කිරීමට නියමිත බව දේශපාලන ආරංචිමාර්ග පවසයි.

අනුර කුමාර දිසානායක මහතා ජනාධිපතිවරයා ලෙස තේරීපත් වීමත් සමඟ පුරප්පාඩු වූ මන්ත්‍රී ධුරය සඳහා කොළඹ දිස්ත්‍රික්කයේ මනාප ලැයිස්තුවේ මීළඟට වැඩිම ඡන්ද ලබාගත් ලක්ෂ්මන් නිපුණආරච්චි මහතාගේ නම ගැසට්කර තිබේ.

ඒ අනුව ඒ මහතාට මන්ත්‍රීවරයෙකු ලෙස පාර්ලිමේන්තුවේ දිවුරුම් දීමකින් තොරව අමාත්‍යවරයකු ලෙස කටයුතු කිරීමට බාධාවක් නොමැති බව පාර්ලිමේන්තු මහලේකම් කුෂානි රෝහණධීර මහත්මිය සඳහන් කළාය.