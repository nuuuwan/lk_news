அரசின் பொருளாதார, ஆட்சியியல் மறுசீரமைப்புக்களின் பிரதிபலிப்பே சர்வதேச பிணைமுறிதாரர்களுடனான இணக்கப்பாடு - ஷெஹான் சேமசிங்க பெருமிதம்

உலகளாவிய ரீதியில் ஏற்றுக்கொள்ளப்பட்ட நியமங்களுக்கு அமைவாக அரசாங்கத்தினால் முன்னெடுக்கப்பட்ட செயற்திறன்மிக்க பொருளாதார மற்றும் ஆட்சியியல் மறுசீரமைப்புக்களின் பிரதிபலிப்பாகவே சர்வதேச பிணைமுறிதாரர்களுடன் எட்டப்பட்டிருக்கும் கடன்மறுசீரமைப்பு இணக்கப்பாட்டைக் கருதமுடியும் என நிதி இராஜாங்க அமைச்சர் ஷெஹான் சேமசிங்க தெரிவித்துள்ளார்.

கடன் ஸ்திரத்தன்மை குறித்த சர்வதேச நாணய நிதியத்தின் நிபந்தனைகளுக்கு அமைவாக இலங்கைக்கும் சர்வதேச பிணைமுறிதாரர் குழுவினருக்கும் இடையில் கடன் மறுசீரமைப்பு தொடர்பான இணக்கப்பாடு எட்டப்பட்டுள்ளது.

இதுகுறித்து தனது 'எகஸ்' தளப்பக்கத்தின் ஊடாக அறிவித்துள்ள நிதி இராஜாங்க அமைச்சர் ஷெஹான் சேமசிங்க, 'கடன்மறுசீரமைப்பு தொடர்பில் சர்வதேச பிணைமுறிதாரர் குழுவுடன் இணக்கப்பாடொன்றை எட்டியிருப்பதன் மூலம், அக்குழுவினருடனான பேச்சுவார்த்தைகளை இலங்கை வெற்றிகரமாக முடிவுக்குக்கொண்டுவந்திருக்கின்றது என்பதை அறியத்தருவதில் மகிழ்ச்சியடைகிறேன்' எனத் தெரிவித்துள்ளார்.

இந்த இணக்கப்பாட்டின்படி 37 பில்லியன் டொலர் பெறுமதியான மொத்த சர்வதேசக் கடன்களில் 12.5 பில்லியன் டொலர் பெறுமதியான சர்வதேச பிணைமுறிகள் மறுசீரமைக்கப்படும் என சுட்டிக்காட்டியுள்ள அவர், நாட்டின் கடன் ஸ்திரத்தன்மையை மீளுறுதிப்படுத்துவதை முன்னிறுத்தி தாம் முன்னெடுத்துவரும் நடவடிக்கைகளில் இந்த இணக்கப்பாடு மிகமுக்கியமானதோர் நகர்வாகும் எனக் குறிப்பிட்டுள்ளார்.

'சர்வதேச பிணைமுறிதாரர்களுடன் எட்டப்பட்டிருக்கும் இணக்கப்பாடு கடன் ஸ்திரத்தன்மை தொடர்பான அடைவு மட்டத்தையும், நிபந்தனைகளையும் பூர்த்திசெய்யும் வகையில் அமைந்திருப்பதை உறுதிப்படுத்துவதற்கு உத்தியோகபூர்வ கடன்வழங்குனர் குழுவும், சர்வதேச நாணய நிதியமும் இதற்கு ஒப்புதல் அளிக்கவேண்டியுள்ளது' எனவும் இராஜாங்க அமைச்சர் ஷெஹான் சேமசிங்க தெரிவித்துள்ளார்.

மேலும் பொருளாதார மீட்சியையும், மீள் ஸ்திரத்தன்மையையும் நோக்கிய பயணத்தில் இது மிகமுக்கியமானதோர் அடைவாகும் எனக் கூறியிருக்கும் அவர், 'உலகளாவிய ரீதியில் ஏற்றுக்கொள்ளப்பட்ட நியமங்களுக்கு அமைவாக அரசாங்கத்தினால் முன்னெடுக்கப்பட்ட செயற்திறன்மிக்க பொருளாதார மற்றும் ஆட்சியியல் மறுசீரமைப்புக்களின் பிரதிபலிப்பாக இந்த அடைவைக் கருதமுடியும். சிறந்த எதிர்காலத்தை இலக்காகக்கொண்டு மீளெழும் தன்மை வாய்ந்த, நிலைபேறான பொருளாதாரத்திட்டத்தைக் கட்டியெழுப்புவுதற்கு இம்மறுசீரமைப்புக்கள் இன்றியமையாதவையாகும்' எனவும் சுட்டிக்காட்டியுள்ளார்.

அதேவேளை கடன் மறுசீரமைப்பு தொடர்பில் சர்வதேச பிணைமுறிதாரர்களுடன் எட்டப்பட்டிருக்கும் இணக்கப்பாடு குறித்து விளக்கமளித்து நிதியமைச்சினால் வெளியிடப்பட்டுள்ள அறிக்கையில் சர்வதேச தனியார் கடன் மறுசீரமைப்பு பேச்சுவார்த்தைகள் மற்றும் கடன்மறுசீரமைப்பு செயன்முறை தொடர்பில் தெளிவுபடுத்தப்பட்டுள்ளது.