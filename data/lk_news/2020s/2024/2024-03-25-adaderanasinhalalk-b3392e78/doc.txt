හෙරොයින් සමග කොටුවූ අයියාගේ පැටිකිරිය

බන්ධනාගාරගත කර සිටින මහා පරිමාණ මත්ද්‍රව්‍ය ජාවාරම්කරුවෙකු වන වසන්ත කුමාර යන අයගේ මුදල් කටයුතු භාර ප්‍රධානියා ලෙස සැලකෙන 'අයියා' නමැති අන්වර්ථ නාමයෙන් හ﻿ඳුන්වන පුද්ගලයා අද (25) වලාන මධ්‍යම දූෂණ ප්‍රහාරක බළකාය මගින් අත්අඩංගුවට ගෙන තිබේ.

එම සැකකරු මීට පෙර නඩු 187කට වරදකරු වී වසර 60ක සිරදඬුවම් නියමව බන්ධනාගාරගතව සිට යහපත් කල්ක්‍රියාව හේතුවෙන් එම දඬුවම් කාලය වසර 10කින් අවසන් කර නිදහස්ව සිටි අයෙකි.

45 හැවිරිදි සැකකරු අද වලාන මධ්‍යම දූෂණ ප්‍රහාරක බලකාය මගින් අත්අඩංගුවට ගනු ලැබුවේ යුක්තිය මෙහෙයුමට සමගාමීව ගම්පහ ඉඳිගොල්ල ප්‍රදේයේදීය.

සැකකරු මීට මාස 7කට පෙර එම සුඛෝපභෝගි නිවස රු.100,000 ක කුලී පදනම මත ලබා ගෙන ඇත්තේ ව්‍යාපාරිකයෙකු බව හඟවමිනි.

සැකකරු අත්අඩංගුවට ගන්නා අවස්ථාවේ ඔහු සන්තකයේ තිබී හෙරොයින් මිලිග්‍රෑම් 6430ක්, ඡංගම දුරකථන 8ක්, දුරකථන සිම්පත් 10ක්, බැංකු කාඩ්පත් 7ක් හා නවීන මෝටර් රථයක් වලාන මධ්‍යම දූෂණ ප්‍රහාරක බළකාය භාරයට ගනු ලැබීය.

බන්ධනාගාරගතව සිටි කාලයේදී මහා පරිමාණ මත්ද්‍රව්‍ය ජාවාරම්කරුවෙකු වන වසන්ත කුමාර යන අය සමග ගොඩනගා ගත් සම්බන්ධතා මත මෙම හෙරොයින් ජාවාරම දිගු කලක සිට මෙහෙයවා ඇති බවට අනාවරණය වී තිබේ.

අත්අඩංගුවට ගත් සැකකරු ගම්පහ පොලිස් ස්ථානයට ඉදිරිපත් කිරීමෙන් පසුව රඳවාගැනීමේ නියෝග මත වැඩිදුර විමර්ශන කිරීමට කටයුතු යොදා තිබේ.