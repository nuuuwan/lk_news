இலங்கை தொடர்ந்தும் உக்ரைன் உட்பட உலக விவகாரங்களில் நடுநிலைமையை பேணவேண்டும் - புட்டினின் வெற்றி மேற்குலகின் தலையீடுகள் தோல்வியடைந்துள்ளதை வெளிப்படுத்தியுள்ளது - இலங்கைக்கான ரஸ்ய தூதுவர்

ரஸ்ய ஜனாதிபதிதேர்தலில் விளாடிமிர் புட்டின் பெரும் வெற்றியைபெற்றுள்ளமை மேற்குலகின் தலையீடுகள் வெற்றியளிக்கவில்லை என்பதை புலப்படுத்தியுள்ளதாக இலங்கைக்கான  ரஸ்ய தூதுவர் லெவென் எஸ் ஜகார்யன்  தெரிவித்துள்ளார்.

உக்ரைன் யுத்தத்தை அடிப்படையாக வைத்து ரஸ்ய ஜனாதிபதி தேர்தலின் முடிவுகளை மாற்றியமைப்பதற்கு  அமெரிக்கா தலைமையிலான  கூட்டணி மேற்கொண்ட முயற்சிகள்  தோல்வியடைந்துள்ளதை புட்டினின் வெற்றி வெளிப்படுத்தியுள்ளது எனவும் அவர் தெரிவித்துள்ளார்.

இலங்கை உட்பட பல நாடுகளில் மேற்குலகின் தலையீடுகள் குறித்து சுட்டிக்காட்டியுள்ள அவர் மேற்குலகின் எதிர்பார்ப்பிற்கு மாறாக ரஸ்ய வாக்காளர்கள் எவ்வாறு ஜனாதிபதி புட்டினிற்கு ஆதரவாக வாக்களித்தனர் என்பதையும் சுட்டிக்காட்டியுள்ளார்.

ஐலண்டிற்கு வழங்கியுள்ள பேட்டியில் இதனை தெரிவித்துள்ள அவர் ரஸ்ய ஜனாதிபதி தேர்தல் முடிவுகள் குறித்து தான் ஆச்சரியமடையவில்லை எனவும் தெரிவித்துள்ளார்.

புட்டினிற்கு மேலும் ஆறுவருடங்கள் கிடைத்துள்ளமைக்கு உக்ரைன் யுத்தமே காரணம் எனவும் இலங்கைக்கான ரஸ்ய தூதுவர் தெரிவித்துள்ளார்.

சில விபரங்களை தெளிவாக தெரிவிக்க விரும்புகின்றேன் இது உக்ரைனிற்கு எதிரான யுத்தம் இல்லை இது ரஸ்யாவிற்கும் உக்ரைனில் உள்ள மேற்குலகிற்கும்  இடையிலான போர்  ரஸ்யாவை தோற்கடிப்பதற்காக உக்ரைன் பயன்படுத்தப்படுகின்றது என அவர் தெரிவித்துள்ளார்.

ரஸ்யாவை அடிபணியச்சசெய்வதற்காக பேரழிவை ஏற்படுத்தியுள்ள மேற்குலகின் திட்டத்தை ரஸ்ய மக்கள் எதிர்ப்பதால் அவர்கள் விளாடிமிர் புட்டினிற்கு ஆதரவாக அணிதிரண்டுள்ளனர் எனவும் அவர் குறிப்பிட்டுள்ளார்.

உக்ரைன்; தொடர்பான மேற்குலகின் பிழையான தந்திரோபாயம் நிச்சயமாக ரஸ்ய தேர்தலில் தாக்கம் செலுத்தியது எனவும் குறிப்பிட்டுள்ள இலங்கைக்கான ரஸ்ய தூதுவர் மார்ச் மாத தேர்தலில் ஆர்வம் இல்லாதவர்கள் கூட இறுதியில் தேர்தல் வாக்களிப்பு நிலையத்திற்கு வந்தனர் எனவும் தெரிவித்துள்ளார்.

மேற்குலகம் வெளியி;ட்டுள்ள அவநம்பிக்கைகளை நிராகரித்துள்ள ரஸ்ய தூதுவர் புட்டினிற்கு காணப்படும் ஆதரவு மேற்குலகில் எவருக்கும் இல்லை  அனைவருக்கும் இது தெரியும் எனவும் குறிப்பிட்டுள்ளார்..

ரஸ்யா ஒரு பல்துருவ உலகிற்காக குரல்கொடுக்கின்றது எங்களுக்கும் அமெரிக்காவிற்கும் இடையில் பெரும்வேறுபாடுகள் உள்ளன எனவும் அவர் தெரிவித்துள்ளார்.

அமெரிக்க தேர்தல்கள் குறித்து நான் கருத்து தெரிவிக்கவிரும்பவில்லை அமெரிக்காவை போல ஏனைய நாடுகளின் உள்விவகாரங்களில் நாங்கள் தலையிட விரும்பவில்லை எனவும்  ரஸ்ய தூதுவர் தெரிவித்துள்ளார்.

உக்ரைன் யுத்தம் காரணமாக ரஸ்யாவின் பொருளாதாரம் வீழ்ச்சியடைந்துள்ளதாக மேற்குலக ஊடகங்களும் ஏனையவர்களும் தெரிவிப்பது குறித்த  கேள்விக்கு உள்நாட்டு உற்பத்தியை பொறுத்தவரை ரஸ்யா உலகில் ஐந்தாவது இடத்தில் உள்ளது அமெரிக்கா சீனா இந்தியா ஜப்பான் ஆகிய நாடுகள் முன்னணியில் உள்ளன எனவும் அவர் தெரிவித்துள்ளார்.

ஐரோப்பாவில் நாங்களே முதலிடத்தில் உள்ளோம் மேற்குலக தடைகளால் எங்களின் பொருளாதாரத்தை வீழ்த்த முடியவில்லை எனவும் அவர் தெரிவித்துள்ளார்.

தடைகள் அவற்றின் நோக்கத்தை அடைவதில்லை எனவும் தெரிவித்துள்ள இலங்கைக்கான ரஸ்ய தூதுவர் மேற்குலக தடைகள் காரணமாக இலங்கையும் நன்மையும் அடைந்துள்ளது ஐரோப்பாவின் தடைகள் காரணமாக ரஸ்ய பிரஜைகள் ஐரோப்பிய நாடுகளிற்கு விஜயம் மேற்கொள்ள முடியாது அதனால் அவர்கள் இலங்கை இந்தியா போன்ற நாடுகளிற்கு விஜயம் செய்கின்றனர் எனவும் அவர் தெரிவித்துள்ளார்.

எங்கள் மீது தடைகளை விதித்தவர்கள் குறித்து இந்த நாடுகள் நன்றியுடையவர்களாகயிருக்கவேண்டும் என அவர் குறிப்பிட்டுள்ளார்.

ரஸ்யா இலங்கை உறவுகள் குறித்து கருத்து தெரிவித்துள்ள இலங்கைக்கான ரஸ்ய தூதுவர் 2022 ஜூன் மாதம் கொழும்பு விமானநிலையத்தில் ரஸ்யாவின் ஏரோபிளொட் விமானம் தடுத்துவைக்கப்பட்டமை குறித்து  மீண்டும் கவலை வெளியிட்டுள்ளார்.

இந்த நடவடிக்கையை எந்த காரணத்தினாலும் நியாயப்படுத்த முடியாது என குறிப்பிட்டுள்ள ரஸ்ய தூதுவர் இந்த சம்பவத்தின் பின்னர் இலங்கைக்கான சுற்றுலாப்பயணிகள் வருகை பாதிக்கப்பட்டது எனவும் தெரிவித்துள்ளார்.

எனினும் ரஸ்யா தனது விமானசேவையை மீண்டும் ஆரம்பித்த பின்னர் சுமார் 230000 ரஸ்யர்கள் இலங்கைக்கு விஜயம் மேற்கொண்டுள்ளனர் என தெரிவித்துள்ள தூதுவர் இலங்கை அந்த தவறை மீண்டும் செய்யாது என நம்பிக்கை வெளியிட்டுள்ளார்.

இலங்கை அமெரிக்காவின் பக்கம் சாய்ந்துள்ள நாடு என்ற கருத்தின் மத்தியில் இலங்கை ரஸ்ய உறவுகள் எவ்வாறானவையாக காணப்படுகின்றன என்ற கேள்விக்கு மேற்குலகம் போன்று ரஸ்யா நாடுகளின் உள்விவகாரங்களில்தலையிடுவதில்லை ஏனைய நாடுகளையும் உள்விவகாரங்களில் தலையிடவேண்டாம் என கேட்டுக்கொள்ளும் என குறிப்பிட்டுள்ளார்.

நிகழ்நிலை பாதுகாப்பு சட்டம் உட்பட ஏனைய விவகாரங்கள் குறித்து நாங்கள் எங்கள் நிலைப்பாட்டை வெளிப்படுத்தியுள்ளோம் ஏனைய நாடுகளை உள்விவகாரங்களில் தலையிடவேண்டாம் என கேட்டுக்கொள்கின்றோம் எனவும் அவர் தெரிவித்துள்ளார்.

உக்ரைன் உட்பட பல விடயங்கள் தொடர்பில் இலங்கை ஒரு நடுநிலைமை கொள்கையை பின்பற்றவேண்டும் என ரஸ்யா விரும்புகின்றது யாரிடம் அதிகாரம்இருந்தாலும் ரஸ்யா அவர்களுடன் இணைந்து செயற்பட தயாராகவுள்ளது எனகுறிப்பிட்டுள்ளார்