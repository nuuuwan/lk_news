நாட்டை காட்டிக்காெடுக்கும் எந்த ஒப்பந்தத்திலும் இந்தியாவுடன் கைச்சாத்திடவில்லை - அமைச்சர் விஜித்த ஹேரத்

இந்தியாவுடன் வலுசக்தி ஒப்பந்தம் தொடர்பில் நடவடிக்கை எடுக்க ஜனாதிபதி அநுரகுமார திஸாநாயக்கவுக்கு அது தொடர்பில் மக்கள் ஆணை இருக்கிறது. அதன் பிரகாரம்  உற்பத்தி செய்யும் மேலதிக வலுசக்தியை பிம்ஸ்டெக் வலயத்துக்குள் ஏற்றுமதி செய்து நாட்டுக்கு நன்மை ஏற்படுத்த நடவடிக்கை எடுப்போம். நாட்டை காட்டிக்காெடுக்கும் எந்த ஒப்பந்தத்திலும் நாங்கள் இந்தியாவுடன் கைச்சாத்திட்டதில்லை என வெளிவிவகார அமைச்சர் விஜித்த ஹேரத் தெரிவித்தார்.

பாராளுமன்றத்தில் புதன்கிழமை (18) வாய்மூல விடைக்கான கேள்வி நேரத்தின்போது, எதிர்க்கட்சி உறுப்பினர் நளின் பண்டார எழுப்பிய கேள்விக்கு பதிலளிக்கையிலேயே இவ்வாறு தெரிவித்தார்.

நளின் பண்டார தனது கேள்வியின்போது, முன்னாள் ஜனாதிபதி ரணில் விக்ரமசிங்க இந்தியாவுடன் ஏற்படுத்திக்கொண்டுள்ள ஒப்பந்தங்கள் அனைத்துக்கும் ஜனாதிபதி அநுரகுமார திஸாநாயக்க இந்திய விஜயத்தின்போது அதற்கு அனுமதி வழங்கியுள்ளார்.

அதேநேரம் எட்கா ஒப்பந்தத்துக்கு எதிர்ப்பு தெரிவித்துவந்த மக்கள் விடுதலை முன்னணி, தற்போது அந்த எதிர்ப்பை வபஸ் பெற்றுக்கொள்கிறதா என கேட்கிறேன்.

மேலும் வலுசக்தி தொடர்பில் இந்தியாவுடன் ஒப்பந்தம் செய்ய ரணில் விக்ரமசிங்கவுக்கு மக்கள் ஆணை இருக்கிறதா என அன்று கேள்வி கேட்ட அநுரகுமார திஸாநாயக்க ஜனாதிபதிக்கு, ரணில் விக்ரமசிங்க இந்தியாவுடன் செய்துகொண்டுள்ள ஒப்பந்தங்களை அவ்வாறே முன்னெடுக்க மக்கள் ஆணை இருக்கிறதா என கேட்கிறேன் என்றார்.

இந்தியாவுடன் வலுசக்தி ஒப்பந்தம் தொடர்பில் நடவடிக்கை எடுக்க ஜனாதிபதி அநுரகுமார திஸாநாயக்கவுக்கு அது தொடர்பில் மக்கள் ஆணை இருக்கிறது.

ஆனால் ரணில் விக்ரமசிங்கவுக்கு மக்கள் ஆணை கிடைக்கவில்லை. இலங்கையில் நாங்கள் வலு சக்தியை உற்பத்தி செய்வதாக நாங்கள் அன்றும் தெரிவித்தோம். உற்பத்தி செய்யும் மேலதிக வலுசக்தியை பிம்ஸ்டெக் வலயத்துக்குள் நாங்கள் ஏற்றுமதி செய்கிறோம். இது நாட்டுக்கு நன்மை.

இந்த நன்மைக்கு அமைய வலுசக்தியை உற்பத்தி செய்வதுடன் பிம்ஸ்டெக் பொருளாதார ஒத்துழைப்பின் பிரகாரம் எஞ்சிய வலுசக்தியை ஏற்றுமதி செய்யது நாட்டுக்கு வருமானத்தை ஈட்டுவோம்.

அதனைத் தவிர, நீங்கள் தெரிவிப்பதுபோன்ற எந்த ஒப்பந்தத்திலும் நாங்கள் இந்தியாவுடன் கைச்சாத்திட்டதில்லை. மாறாக ஒருமித்த கூற்றின் மூலம் வலுசக்தி உள்ளிட்ட பல்வேறு வேலைத்திட்டங்கள் தொடர்பிலான  கலந்துரையாடலை முன்னெத்துச்செல்வதாகவே தெரிவிக்கப்பட்டுள்ளது.

அவ்வாறு இல்லாமல் நாட்டை காட்டிக்காெடுக்கும் எந்த ஒப்பந்தத்திலும் நாங்கள் இநிதியாவுடன் கைச்சாத்திட்டதில்லை. கைச்சாத்திடப்போவதும் இல்லை என்றார்.