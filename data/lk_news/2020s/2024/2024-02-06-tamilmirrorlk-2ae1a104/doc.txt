கெஹலியவிற்கு வெளியுணவு வழங்கப்படுவது ஏன்?

முன்னாள் அமைச்சர் கெஹலிய ரம்புக்வெல்ல தடுப்புக்காவலில் வைக்கப்பட்டிருக்கும் போது அவருக்கு பிரத்தியேகமாக வெளி உணவு வழங்குவது தொடர்பில் கேள்விகள் எழுந்துள்ள நிலையில், சிறைச்சாலைகள் திணைக்களம் அது குறித்து தெளிவுபடுத்தியுள்ளது.

முன்னாள் அமைச்சருக்கு வெளி உணவு வழங்குவது தொடர்பில் வெலிக்கடை அத்தியட்சகரிடம் முறையான எழுத்து மூலமான கோரிக்கை சமர்ப்பிக்கப்பட்டதை சிறைச்சாலை ஊடகப் பேச்சாளர் காமினி பீ.திஸாநாயக்க உறுதிப்படுத்தினார்.

நிறுவப்பட்ட நெறிமுறைகளை கடைப்பிடிப்பதை வலியுறுத்தும் திஸாநாயக்க, வெளிப்புற உணவை வழங்க தேவையான நடைமுறை நடவடிக்கைகளை எடுத்துரைத்தார்.

அதன்படி, உணவு விநியோகத்தின் போது வெளியாட்கள் மற்றும் கைதிகளுக்கு இடையே தனிப்பட்ட தொடர்பு தடை செய்யப்பட்டுள்ளது. மேலும், உணவுப் பொருட்கள் மட்டுமே அனுமதிக்கப்படுகின்றன.

எந்தவொரு கைதிகளிடமிருந்தும் இதுபோன்ற கோரிக்கைகள் நியாயமான காரணங்கள் மற்றும் மருத்துவ ஆலோசனையின் அடிப்படையில் பரிசீலிக்கப்படும் என்று அவர் கூறினார்.

பெப்ரவரி 15ஆம் திகதி வரை விளக்கமறியலில் வைக்கப்பட்டுள்ள ரம்புக்வெல்ல, வைத்தியரின் வழிகாட்டுதலின் பேரில், உடல்நலக் குறைவு காரணமாக சிறைச்சாலை வைத்தியசாலையில் அனுமதிக்கப்பட்டுள்ளமை குறிப்பிடத்தக்கது.