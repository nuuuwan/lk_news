பொருளாதார மீட்சிக்காக எதிர்காலங்களிலும் சட்டங்கள் இயற்றப்படும் - நிதி இராஜாங்க அமைச்சர்

பொருளாதார மீட்சிக்காக எதிர்வரும் காலங்களில் கொண்டுவரும் சட்டமூலங்களுக்கு எதிர்க்கட்சியினர் ஒத்துழைப்பு வழங்குவார்கள் என்று எதிர்பார்க்கிறேன். தற்போதைய பொருளாதார நெருக்கடி எதிர்காலத்தில் தோற்றம் பெறக்கூடாது என்ற நிலைப்பாட்டில் இருந்துகொண்டு மறுசீரமைப்புக்கள் முன்னெடுக்கப்படுகின்றன என நிதி இராஜாங்க அமைச்சர் செஹான் சேமசிங்க தெரிவித்தார்.

பாராளுமன்றத்தில் புதன்கிழமை (05) இடம்பெற்ற அமர்வின்போது எதிர்க்கட்சியின் உறுப்பினர் புத்திக பதிரன முன்வைத்த கேள்விகளுக்கு மேற்கண்டவாறு பதிலளித்தார்.

பொருளாதார மீட்சிக்காக முன்னெடுக்கப்பட்டுள்ள மறுசீரமைப்புக்கள்  தொடர்பில் எதிர்க்கட்சியின் உறுப்பினர் புத்திக பதிரன அவதானம் செலுத்தியுள்ளமை வரவேற்கத்தக்கது. மறுசீரமைப்புக்கள் தொடர்பில் அரசாங்கம் கொள்கை ரீதியில் தீர்மானம் எடுத்துள்ளது. இவ்விடயத்தை ஜனாதிபதி ரணில் விக்கிரமசிங்க தனது கொள்கை உரையில் தெளிவாக குறிப்பிட்டுள்ளார்.

மறுசீரமைப்புக்களை கருத்திற்கொண்டு கடந்த காலங்களிலும் பல சட்டங்கள் இயற்றப்பட்டன. இவற்றுக்கு எதிர்க்கட்சியினர் எதிர்ப்பு தெரிவித்தார்கள். நாட்டுக்கு எதிரான சட்டங்களை அரசாங்கம் விரைவாக கொண்டு வருகிறது. நாட்டுக்கு தேவையான சட்டங்களை கொண்டு வருவதில்லை என்று எதிர்க்கட்சியினர் குறிப்பிடுவது முறையற்றது.

நாட்டுக்கு எதிராக எவ்வித சட்டமூலங்களும் கொண்டுவரவில்லை. நாட்டுக்கு தேவையான சட்டங்களே இயற்றப்பட்டுள்ளன. எதிர்வரும் காலங்களிலும் நாட்டுக்கு தேவையான சட்டமூலங்கள் கொண்டுவரப்படும். எதிரணியினர் அதற்கு ஒத்துழைப்பு வழங்குவார்கள் என்று எதிர்பார்க்கிறோம்.

தற்போதைய பொருளாதார நெருக்கடி எதிர்காலங்களிலும் தோற்றம் பெறாத வகையில் மறுசீரமைப்புக்கள்  முன்னெடுக்கப்படும். உரிய சட்டமூலங்களும் எதிர்வரும் நாட்களில் கொண்டுவரப்படும் என்றார்.