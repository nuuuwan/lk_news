உலகின் மிகப்பெரிய ஜனநாயகத்தின் தலைவர் மொஸ்கோவின் குற்றவாளியை சந்தித்த தருணத்தில் உக்ரைன் மீது கடும் குண்டு வீச்சு - 37 பேர் பலி -சந்திப்பு குறித்து ஜெலென்ஸ்கி விசனம்

உக்ரைனின் சிறுவர் மருத்துவமனை உட்பட பல பகுதிகள் மீது ரஸ்யா தாக்குதல் மேற்கொண்ட தினத்தில் இந்திய பிரதமர் நரேந்திரமோடி ரஸ்ய ஜனாதிபதி விளாடிமிர் புட்டினை சந்திப்பதை காண்பது கடும் ஏமாற்றமளித்துள்ளது என உக்ரைன் ஜனாதிபதி வொலெடிமிர் ஜெலென்ஸ்கி  தெரிவித்துள்ளார்.

இந்திய பிரதமர் ரஸ்ய ஜனாதிபதியை மொஸ்கோவிற்கு வெளியே உள்ள நோவோ ஓகாரியோவோ என்ற இடத்தில் சந்திப்பில் ஈடுபட்டிருந்த அதேவேளை உக்ரைன் நகரங்களை காலைவேளையில் ரஸ்யாவின் ஏவுகணைகள் தாக்கின.

ரஸ்யா உக்ரைனின் மீது இரண்டு வருடங்களிற்கு முன்னர் போர் தொடுத்த பின்னர் இந்திய பிரதமர் ரஸ்யாவிற்கு மேற்கொள்ளும் முதல் விஜயம் இது என்பது குறிப்பிடத்தக்கது.

உலகின் மிகப்பெரிய ஜனநாயகத்தின் தலைவர் மொஸ்கோவின் இரத்தக்கறை படிந்த குற்றவாளியை இவ்வாறானதொரு நாளில் கட்டித்தழுவுவது கடும் ஏமாற்றத்தை அளிக்கின்றது என ஜெலென்ஸ்கி தெரிவித்துள்ளார்.

உக்ரைனின் தலைநகரில் உள்ள  சிறுவர் வைத்தியசாலை உட்பட பல நகரங்களின் மீது ரஸ்யா மேற்கொண்ட தாக்குதலில் 30க்கும் அதிகமானவர்கள் கொல்லப்பட்டுள்ளனர்.

உக்ரைனின் பல நகரங்களை இலக்குவைத்து வழமைக்கு மாறான பகல்நேர தாக்குதல் இடம்பெற்றுள்ளது  என உக்ரைன் அதிகாரிகள் தெரிவித்துள்ளனர்.

இதன்போது உக்ரைன் தலைநகரில் உள்ள பிரதான சிறுவர் மருத்துவமனையான ஒக்மாடிட் மீது தாக்குதல் இடம்பெற்றுள்ளது என உக்ரைன் அதிகாரிகள் தெரிவித்துள்ளனர்.'

மருத்துவமனையிலிருந்து புகைமண்டலம் வெளியாவதையும் இடிபாடுகளிற்குள் தேடுதல்கள் இடம்பெறுவதையும் தாக்குதல்கள் இடம்பெற்றவேளை சிறுவர்களை எவ்வாறு காப்பாற்ற முயன்றனர் என்பதை மருத்துவமனையின் பணியாளர்கள் விபரிப்பதையும்  காண்பிக்கும் படங்கள் வெளியாகியுள்ளன.