ශ්‍රීලන්කන් ගුවන් සමාගමට නව සභාපතිවරයෙක්

ශ්‍රීලන්කන් ගුවන් සමාගම සඳහා නව අධ්‍යක්ෂ මණ්ඩලයක් පත් කර තිබේ.

එහි සභාපතිවරයා ලෙස සරත් ගනේගොඩ මහතා පත් කර ඇති අතර ඔහු මෙරට පිහිටි පුමුඛ පෙලේ සමාගම් රැසක ඉහළ නිලතල දැරු පුද්ගලයෙකු වේ.

නව අධ්‍යක්ෂ මණ්ඩලයේ අනෙකුත් සාමාජිකයින් වන්නේ,  බුද්ධික හේවාවසම්, සුගත් රාජපක්ෂ, එරංග රොහාන් පීරිස්, බී.අරන්දර, ආනන්ද අතුකෝරල, ලක්මාල් රත්නායක සහ නිරංජන් අරුප්‍රගාසම්.

ශ්‍රීලන්කන් සමාගමේ සභාපති ලෙස පත්කර සිටින ප්‍රකට ව්‍යාපාරිකයෙකු වන ගනේගොඩ මහතා මේ වනවිට Hayleys PLC හි සමූහයේ විධායක අධ්‍යක්ෂ ලෙස සහ Alumex PLC හි නියෝජ්‍ය සභාපති ලෙස කටයුතු කරයි.

ශ්‍රී ලංකා වරලත් ගණකාධිකාරී ආයතනයේ සාමාජිකයෙකු මෙන්ම ඕස්ට්‍රේලියාවේ වරලත් කළමනාකරණ ගණකාධිකාරී ආයතනයේ ද සාමාජිකයෙකු වන ගනේගොඩ මහතා  ශ්‍රී ජයවර්ධනපුර විශ්වවිද්‍යාලයේ කළමනාකරණ පශ්චාත් උපාධි ආයතනයෙන් සිය ව්‍යාපාර පරිපාලනය පිළිබඳව පශ්චාත් උපාධිය (MBA) හදාරා ඇත.

සරත් ගනේගොඩ මහතා ශ්‍රී ලංකාවේ මෙන්ම විදේශයන්හි ද ප්‍රමුඛපෙලේ පෞද්ගලික ආයතන රැසක ජ්‍යෙෂ්ඨ කළමනාකාරීත්ව තනතුරු දැරු පුද්ගලයෙකු වේ.