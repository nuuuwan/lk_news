திறைசேரியின் உயர் முகாமைத்துவத்திற்கு புதிய அதிகாரிகள் நியமனம்

திறைசேரியின் உயர் முகாமைத்துவத்திற்கு அதிகாரிகளை நியமிப்பதற்கு அரசாங்கம் தீர்மானித்துள்ளது. அதற்கமைய நிதி, பொருளாதார அபிவிருத்தி, கொள்கை வகுப்பு, திட்டமிடல் மற்றும் சுற்றுலா அமைச்சராக ஜனாதிபதி அநுரகுமார திஸாநாயக்க சமர்ப்பித்த யோசனைக்கமைய இப்புதிய நியமனங்களுக்கு அமைச்சரவை அங்கீகாரம் வழங்கியுள்ளது.

தற்போது திறைசேரி நடவடிக்கைகள் திணைக்களத்தின் பணிப்பாளர் நாயகமாக கடமையாற்றும் இலங்கை கணக்காளர் சேவையின் விசேட தர உத்தியோகத்தரான எச்.சீ.டீ.எல்.சில்வாவை திறைசேரியின் பிரதிச் செயலாளராக நியமித்தற்கும்,  தற்போது பிரதிச் செயலாளராகக் கடமையாற்றும் ஆர்.எம்.பீ.ரத்னாயக்க கடந்த நவம்பர் 6 ஆம் திகதி ஓய்வு பெற்ற பின்னரான வெற்றிடத்திற்கு தற்போது வெளிநாட்டு வளங்கள் திணைக்களத்தின் பணிப்பாளர் நாயகமாக கடமையாற்றும் இலங்கை திட்டமிடல் சேவையின் விசேடதர அதிகாரியான டீ.ஏ.பீ.அபேசேகரவை நியமிப்பதற்கு அமைச்சரவை அங்கீகாரமளித்துள்ளது.

எச்.சீ.டீ.எல்.சில்வா திறைசேரி பிரதிச் செயலாளராக நியமிக்கப்பட்டமையால் வெற்றிடமான திறைசேரி நடவடிக்கைகள் திணைக்களத்தின் பணிப்பாளர் நாயகம் பதவிக்கு தற்போது அரச நிதித் திணைக்களத்தின் மேலதிக பணிப்பாளர் நாயகமாகக் கடமையாற்றும் இலங்கை கணக்காளர் சேவையின் விசேடதர அதிகாரியான திரு.ஏ.என்.ஹபுகலவை நியமிப்பதற்கு தீர்மானிக்கப்பட்டுள்ளது,

கருத்திட்ட முகாமைத்துவம் மற்றும் மேற்பார்வைத் திணைக்களத்தின் பதில் கடமையிலுள்ள பணிப்பாளர் நாயகமாகக் கடமையாற்றிய இலங்கை திட்டமிடல் சேவையின் விசேடதர அதிகாரியான என்.எஸ்.எம்.பீ.ரஞ்சித்தை குறித்த திணைக்களத்தின் பணிப்பாளர் நாயகமாக நியமிக்க தீர்மானிக்கப்பட்டுள்ளது.

தற்போது வெற்றிடமாகவுள்ள தேசிய திட்டமிடல் திணைக்களத்தின் பணிப்பாளர் நாயகம் பதவிக்கு குறித்த திணைக்களத்தின் மேலதிக பணிப்பாளர் நாயகமாகக் கடமையாற்றும் இலங்கை திட்டமிடல் சேவையின் விசேடதர அதிகாரியான ஜே.எம்.எஸ்.டீ.ரத்னாயக்கவை நியமிப்பதற்கு தீர்மானிக்கப்பட்டுள்ளது.