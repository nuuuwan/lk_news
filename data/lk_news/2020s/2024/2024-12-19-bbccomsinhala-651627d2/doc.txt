රෝහින්ග්‍යා සරණාගතයින් පිටුවහල් නොකරන්නැයි ජනපතිට ඉල්ලීම්

මෙරට වෙරළ තීරයට බෝට්ටුවකින් පැමිණ දැනට මුලතිව් ගුවන් හමුදා කඳවුරු රැඳවුම් මධ්‍යස්ථානයේ රඳවා සිටින මියන්මාර රෝහින්ග්‍යා සරණාගතයින් සම්බන්ධයෙන් ජාත්‍යන්තර නීතියට අනුව කටයුතු කරන ලෙස ඉල්ලීම් ඉදිරිපත්ව තිබේ.

සමගි ජනබලවේගය පාර්ලිමේන්තු මන්ත්‍රී මුජුබර් රහුමාන් සහ හිටපු අමාත්‍ය රිෂාඩ් බදියුදීන්  විසින් මේ සම්බන්ධයෙන් ජනාධිපතිවරයා වෙත ලිපි යොමු කර ඇත.

මෙම සරණාගතයින් යුද ගැටුම් පවතින මියන්මාරයට යළි පිටුවහල් නොකරන ලෙස සමගි ජනබලවේගය පාර්ලිමේන්තු මන්ත්‍රී මුජුබර් රහුමාන් ජනාධිපතිවරයාගෙන් ඉල්ලා තිබේ.

රිෂාඩ් බදියුදීන් ඉල්ලීම් කර ඇත්තේ අදාළ රෝහින්ග්‍යා සරණාගතයින් සම්බන්ධයෙන් ජාත්‍යන්තර මානව හිමිකම් නීතිය හා සරණාගත නීතිය අනුව කටයුතු කරන ලෙසයි.

මෙම පිරිස සිරකරුවන් ලෙස නොසිතා කටයුතු කරන ලෙසත් සරණාගතයින් ලෙස සලකා කටයුතු කරන ලෙසත් ඔහු ජනාධිපතිවරයාගෙන් ඉල්ලා තිබේ.

මුලතිව් මුල්ලිවයික්කාල් වෙරළ තීරයට ඉකුත් දෙසැම්බර් 19 වැනිදා පුද්ගලයින් 115 දෙනෙකු රැගත් මෙම බෝට්ටුව පැමිණ තිබිණි.

නාවික හමුදාව විසින් අදාළ බෝට්ටුව ත්‍රිකුණාමලය වෙත රැගෙන යාමෙන් අනතුරුව අධිකරණ නියෝග යටතේ පුද්ගලයින් 103 දෙනෙකු දෙසැම්බර් 23 වැනිදා මුලතිව් ගුවන් හමුදා කඳවුරේ රැදවුම් මධ්‍යස්ථානය වෙත යොමු කෙරුණි.

අදාළ පිරිස මිරිහාන රැඳවුම් මධ්‍යස්ථානය වෙත යොමු කරන ලෙසට මීට පෙර අධිකරණය නියෝග කළත් මිරිහාන රැඳවුම් මධ්‍යස්ථානයේ පවතින ඉඩ කඩ ප්‍රමාණවත් නොවීම මත මෙම පිරිස පසුව මුලතිව් ගුවන් හමුදා කඳවුරු රැඳවුම් මධ්‍යස්ථානය වෙත යොමු කෙරුණි.

බෝට්ටු කාර්ය මණ්ඩලයේ 12 දෙනාත් මුලතිව් ගුවන් හමුදා රැදවුම් මධ්‍යස්ථානයට

අනවසරයෙන් මෙරට මුහුදු සීමාවට ඇතුළුවීමේ වරදට අත්අඩංගුවට ගත් මියන්මාර සරණාගයින් රැගත් යාත්‍රාවේ සිටි කාර්ය මණ්ඩල සාමාජිකයින් 12 දෙනා මුලතිව් ගුවන් හමුදා කඳවුරු රැදවුම් මධ්‍යස්ථානය වෙත රැගෙන විත් තිබේ.

අධිකරණ නියෝග යටතේ රඳවා සිටි කාර්ය මණ්ඩල සාමාජිකයින් 12 දෙනා රැදවුම් මධ්‍යස්ථානයේ රඳවන ලෙසට අධිකරණය නියෝග කර තිබිණි.

ඒ අනුව ඔවුන් 12 දෙනාද  ජනවාරි 7 වැනිදා මුලතිව් ගුවන් හමුදා කඳවුරු රැදවුම් මධ්‍යස්ථානය වෙත යොමු කෙරිණ.

මියන්මාර ජාතිකයින් රැගත් මෙම යාත්‍රාවේ දරුවන් 45 දෙනෙකු,කාන්තාවන් 24 දෙනෙකු හා පිරිමි පුද්ගලයින් 46 දෙනෙකු සිටි තිබිණි.

මුල්ලිවයික්කාල් ධීවර සමිතියේ සභාපති අරුමුගන් ශිවනේශ්වරම් බීබීසී සිංහල වෙත පැවසුවේ,  (දෙසැ: 19) අලුයම ධීවර රැකියාව සඳහා යාමට සුදානම් වෙමින් සිටි ධීවරයින් පිරිසක් මෙම බෝට්ටුව දැක තිබූ බව ය.

"උදේ අපි මුහුදු යන්න සූදානම් වෙමින් හිටියා. ඒ වෙලාවේ මේ බෝට්ටුව වෙරළට ගහගෙන ආවා. අපේ ධීවරයෝ ගිහින් බලද්දී බෝට්ටුවේ අය හාමත්ව, අසරණ වෙලා ඉන්නවා දැකලා තියෙනවා. මේ ගැන අපි රජයේ බලධාරීන් සහ ආරක්ෂක අංශ දැනුවත් කළා. දැන් ඒ අයත් මෙතැනට ඇවිල්ලා ඉන්නවා. අපි පුළුවන් විදිහට ඒ අයට කෑම යි, වතුර යි දුන්නා," ඔහු පැවසුවේ ය.

මේ අතර, සරණාගතයින් රැගත් යාත්‍රාව අසලට ගිය මුලතිව් ධීවරයින් දෙදෙනෙකු ද බීබීසී සිංහල වෙත අදහස් දක්වමින් පැවසුවේ, යාත්‍රාව තුළ සිටි ඇතැම් පුද්ගලයින් වැටී සිටින අයුරු දුටු බව ය.

"මියන්මාරයේ රෝහින්ග්‍යා ජාතිකයින් මේ බෝට්ටුවේ ඉන්නේ කියලා සැක කරන්නේ. 100කට අධික පිරිසක් ඉන්නවා. එතැන පොඩි ළමයි විසි පහකට වැඩිය ඉන්නවා. අපි දුන්න කෑම පොඩි ළමයි නම් කෑවා. ලොකු අය මුකුත් කන්නේ නෑ. සමහර අය බෝට්ටුව ඇතුළේ වැටිලා ඉන්නවා. ඒ අය කියන භාෂාව අපිට තේරෙන්නේ නැහැ," එම ධීවරයෝ පැවසූහ.

බීබීසී සිංහල කළ විමසීමකදී නාවික හමුදා මාධ්‍ය ප්‍රකාශක කපිතාන් ගයාන් වික්‍රමසුරිය පැවසුවේ, මුලතිව් වෙරළ තීරයට පැමිණ ඇති යාත්‍රාව සම්බන්ධයෙන් තොරතුරු රැස් කරමින් සිටින බව ය.

2025 සිට ආර්ථික ස්ථායීතාව වෙනුවෙන් ශ්‍රී ලංකා මහ බැංකුව කරන්න යන දේ

මවගේ දෙවන විවාහයේ සාක්ෂිකරුවෙකු වූ පුතෙක්: 'මේක තමයි මම වෙඩින් එකක සාක්ෂිකාරයෙක් වුණු පළවෙනි අවස්ථාව, ඒකත් මගේ අම්මගේ'

ඔබේ බැංකු තැන්පතුවලින් අය කෙරෙන රැඳවුම් බද්දට ආණ්ඩුව කරන්න යන්නේ කුමක් ද?