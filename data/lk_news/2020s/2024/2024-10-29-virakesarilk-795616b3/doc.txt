எதிர்கால சமூகத்திற்காக ஒன்றுபட்டு புதுயுகம் படைக்க ஆதரவு தாருங்கள் - கொழும்பு வடக்கில் லயன் மனோ அறைகூவல்

நாட்டில் புதிய மாற்றங்களை ஏற்படுத்தி எமது எதிர்கால சந்ததியினருக்கான நாட்டை உருவாக்க மக்கள் ஆதரவு தரவேண்டுமென ஐக்கிய ஜனநாயகக் குரல் கட்சியில் கொழும்பு வடக்கில் பாராளுமன்ற தேர்தலில் போட்டியிடும் லயன் மனோ அறைகூவல் விடுத்துள்ளார்.

நவம்பர் மாதம் 14 ஆம் திகதி பாராளுமன்றத் தேர்தல் இடம்பெறவுள்ள நிலையில், ஐக்கிய ஜனநாயகக் குரல் கட்சியின் சார்பில் கொழும்பு வடக்கு தொகுதியில் சமூகசேவையாளரான லயன் மனோ ஒலிவாங்கி ( மைக் ) சின்னத்தில் இலக்கம் 17 இல் போட்டியிடுகின்றார்.

இந்நிலையில் தனது எதிர்கால பாராளுமன்ற பிரவேசம் குறித்து மக்களுக்கு தெளிவுபடுத்தும் ஊடக அறிக்கையொன்றை வெளியிட்டுள்ள லயன் மனோ மேலும் குறிப்பிட்டுள்ளதாவது,

நான் கடந்த காலங்களில் லயன்ஸ் கழகத்தில் இணைந்து மக்களுக்கான சமூக சேவைகளை முன்னெடுத்து வந்ததுடன், பின்னர் கொழும்பு மாநகர சபையில் மாநகர சபை உறுப்பினராக செயற்பட்டு கொழும்பு வாழ் மக்களுக்கும் நாட்டில் உள்ள ஏனைய மக்களுக்கும் என்னால் இயன்ற பல சேவைகளை செய்து வந்துள்ளேன்.

நான் இன்னும் பல சேவைகளை செய்யும் நோக்கில் எதிர்வரும் பாராளுமன்றத் தேர்தலில் களமிறங்கியுள்ளேன். என்னை நம்பியுள்ள மக்களுக்கு சேவை செய்வதற்காகவே நான் தேர்தலில் போட்டியிடுகின்றேன்.

நாட்டின் முறைமையில் மாற்றங்களை ஏற்படுத்தி, எமது பிள்ளைகளின் எதிர்காலத்தை குறிக்கோளாக் கொண்டு நான் செயற்படுவதற்கு எண்ணியுள்ளேன். அத்துடன் ஊழல் அற்ற நாட்டையும் போதைப்பொருள் அற்ற நாட்டையும் நாம் அனைவரும் ஒன்றிணைந்து உருவாக்க வேண்டும்.

கடந்த பல ஆண்டுகளாக மக்களுக்கான அடிப்படை சேவைகளை செய்து வந்த நான் எதிராகாலத்தில் பாராளுமன்றுக்கு சென்று மக்களின் அனைத்து வகையான தேவைகளையும் நிறைவேற்ற வேண்டும் என்ற கனவுடன் உள்ளேன்.

கொழும்பில் தமிழ் பேசும் மக்கள் எதிர்நோக்கும் பிரச்சினைகளை அடையாளம் கண்டு அவற்றுக்கு தீர்வுகளை வழங்குவேன். அத்துடன் கொழும்பு வடக்கில் காணப்படும் பஸ் போக்குவரத்து பிரச்சினைகளை உடனடியாக தீர்ப்பதற்கும் நடவடிக்கை எடுப்பேன்.

குறிப்பாக கொழும்பு வடக்கில் அதிகரித்துக் காணப்படும் போதைப்பொருள் மற்றும் திருட்டுச் சம்பவங்களை கட்டுப்படுத்த பொலிஸாருடன் இணைந்து வேலைத்திட்டங்களை முன்னெடுக்க திட்டமிட்டுள்ளேன்.

வறுமையில் வாடும் மக்களுக்கு சிறு தொழில் முயற்சிகளுக்கான ஏற்பாடுகளையும் கைத்தொழில் முயற்சிகளை ஏற்படுத்தியும் அவர்களின் வாழ்வில் முன்னேற்றத்தை ஏற்படுத்த முயற்சிகளை மேற்கொள்வேன்.

எமது பிள்ளைகளின் எதிர்காலத்தை கருத்தில் கொண்டு அவர்களின் கல்வி வசதிகளுக்கு முன்னின்று செயற்படுவேன். பாடசாலைகளுக்கு முன்னுரிமையளித்து கற்றல் நடவடிக்கைகளுக்கு தேவையானவற்றை ஏற்படுத்திக் கொடுப்பேன்.

எனவே மக்கள் அனைவரும் எது கட்சியான ஐக்கிய ஜனநாயகக் குரலின் ஒலிவாங்கி ( மைக் ) சின்னத்திற்கும் எனது  இலக்கமான 17 க்கும் வாக்களித்து என்னை பாராளுமன்ற உறுப்பினராக்குவீர்கள் என்ற எதிர்பார்ப்பில் போட்டியிடுகின்றேன்.

எனவே கொழும்பு வாழ் மக்கள் அனைவரும் இம்முறை உங்களின் ஆதரவை வழங்கி எனக்கான பாராளுமன்ற பிரதிநிதித்துவத்திற்கான சந்தர்பத்தை ஏற்படுத்திக் கொடுப்பீர்கள் என்ற நம்பிக்கையுடன் தேர்தலில் களமிறங்கியுள்ளேன் என அந்த அறிக்கையில் மேலும் குறிப்பிட்டுள்ளார்.