’மூன்றெழுத்து வேட்பாளர் அம்பலமானார்’

பாராளுமன்றத்தில் புதன்கிழமை இடம்பெற்ற விவாதத்தின் போது, ஶ்ரீலங்கா பொதுஜன பெரமுனவின் மூன்றெழுத்து ஜனாதிபதி வேட்பாளர் தொடர்பில் சுவாரசியமான சம்பாஷானை இடம்பெற்றது.

தனியார் நிறுவனங்களுக்கு எரிபொருளை கடனுக்கு விற்பனை செய்வது தொடர்பில்  அரசாங்கத்திடம் கேள்வியெழுப்பி தயாசிறி ஜயசேகர, பாராளுமன்ற உறுப்பினராக இருக்கும் வர்த்தகர் ஒருவரின் நிறுவனத்திற்கும் இவ்வாறு விற்பனை செய்யப்படுவதாக குறிப்பிட்டார்.

தனியார் நிறுவனங்களிடமிருந்து பணத்தை செலுத்தி அதிக விலைக்கு மின்சாரத்தை கொள்வனவு செய்துகொண்டு பெட்ரோலியக் கூட்டுத்தாபனத்திடம் இருந்து கடனுக்கு எரிபொருளை கொள்வனவு செய்து கடனுக்கு தனியார் நிறுவனங்களுக்கு கொடுக்கும் அரசாங்கமே இருக்கின்றது. இவ்வாறு செய்தால் நாட்டை கொண்டு செல்ல முடியுமா? வர்தகர் ஒருவர் இருக்கின்றார் அவருக்கு விமான நிலையத்தில் இடமொன்று வழங்கப்பட்டுள்ளது என்றார். .

விமானங்களுக்கு எரிபொருளை விற்பதற்காக இடமளிக்கப்பட்டுள்ளது. அவர் பாராளுமன்ற உறுப்பினராக இருக்கும் ஒருவரே என்றார்.

இதன்போது அவ்வாறான நபரின் பெயரை கூறுங்கள் என்று ஆளும் தரப்பில் இருந்து சிலர் கேட்டனர்.

இதன்போது பதிலளித்த தயாசிறி ஜயசேகர, அந்தப் பெயர் உங்களுக்கு தெரியும் தானே. உங்களின் ஜனாதிபதி வேட்பாளர் என்றே கூறுகின்றனர் என்றார்.

இவ்வேளையில் எழுந்த சபை முதல்வரான அமைச்சர் சுசில் பிரேமஜயந்த, அனைத்து எம்பிக்களுக்காகவும் சபையில் நான் கதைக்க வேண்டியுள்ளது. இதனால் நீங்கள் கூறும் நபர் வர்த்தகரா?, அவர் இன்னும் ஜனாதிபதி வேட்பாளர் என்ற நிலையில் இருக்கின்றரா? என்று கேட்டார்.

இதன்போது மீண்டும் கருத்து வெளியிட்ட தயாசிறி ஜயசேகர, உங்களின் கட்சியில் மூன்றெழுத்து பெயர்கொண்டவரே ஜனாதிபதி வேட்பாளர் என்று கூறுகின்றனர். அவர் சுசில் என்று கூறவில்லை என்றார்.

இவ்வேளையில் மீண்டும் கூறிய சுசில் பிரேமஜயந்த, எனது பெயரை கூறவில்லையே. நான் வர்த்தகரும் இல்லை, நான் அண்மையில் வந்தவரும் இல்லை தேசியப் பட்டியலில் வந்தவரும் இல்லை இதனால் எனக்கு பொருந்தாது என்றார்.