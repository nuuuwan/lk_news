பெருந்தோட்ட மக்களை அவமதிக்கும் வகையிலான கருத்து கீழ்த்தரமானது : இ.மி.ச.ஊடக பேச்சாளருக்கு எதிராக ஒழுக்காற்று நடவடிக்கை எடுங்கள் - எதிர்க்கட்சித் தலைவர்

பெருந்தோட்ட மக்களை அவமதிக்கும் வகையில் கருத்து தெரிவித்த மின்சார சபையின் ஊடக பேச்சாளரை பதவி நீக்கி  அவருக்கு எதிராக ஒழுக்காற்று நடவடிக்கை எடுக்க வேண்டும். மலையக மக்களை அவமதிக்கும் வகையில் கீழ்த்தரமான முறையில் கருத்து தெரிவித்துள்ளதை வன்மையாக கண்டிக்கிறேன் என எதிர்க்கட்சித் தலைவர் சஜித் பிரேமதாச தெரிவித்தார்.

மின்சார சபையின் பேச்சாளர் குறிப்பிட்ட கருத்தின் உண்மை தன்மை தொடர்பில் ஆராய்ந்து அவருக்கு எதிராக ஒழுக்காற்று நடவடிக்கைகளை முன்னெடுக்குமாறு ஆலோசனை வழங்கியுள்ளேன் என பிரதமர் தினேஷ் குணவர்தன தெரிவித்தார்.

பாராளுமன்றத்தில்  வியாழக்கிழமை (22) இடம்பெற்ற அமர்வின் போது விசேட கூற்றை முன்வைத்து உரையாற்றிய எதிர்க்கட்சித் தலைவர்,

பதுளை பகுதியில் பெருந்தோட்டப் பகுதியில் உள்ள வீட்டில் மின்விநியோகம் துண்டிக்கப்பட்டதை தொடர்ந்துஷ, தனது பிள்ளைகளின் கற்றல் நடவடிக்கைகளுக்காக தந்தை ஒருவர் தனது பக்கத்து வீட்டாரின் அனுமதியுடன் அவர்களின் வீட்டில் இருந்து மின்சாரத்தை பெற்றுக்கொள்ள முயற்சித்த போது மின்சார தாக்குதலுக்கு உள்ளாகி உயிரிழந்துள்ளார்.

இந்த சம்பவம் தொடர்பில் மின்சார சபையின் ஊடகப் பேச்சாளர் குறிப்பிடுகையில், 'கல்வி கற்பதற்கு மின்சாரம் தேவையில்லை, அவர்கள் குப்பி விளக்கில் கல்வி கற்கலாம்' என்று கீழ்த்தரமான முறையில் கருத்து தெரிவித்துள்ளார். இவ்வாறான மிகவும் கீழ்த்தரமான கருத்தினை  எவ்வாறு குறிப்பிட முடியும். ஆகவே இவருக்கு எதிராக ஒழுக்காற்று நடவடிக்கை எடுங்கள்.

அத்துடன், பெருந்தோட்ட பகுதியில் உள்ள ஆண்கள் பகல் இரண்டு மணிக்கு பின்னர் மது போதையில் இருக்கிறார்கள் என்றும் குறிப்பிட்டுள்ளார். தனது பிள்ளைகளின் கல்விக்காக உயிரிழந்த தந்தையை அவமதித்து விட்டு மறுபுறம் ஒட்டுமொத்த பெருந்தோட்ட மக்களையும் அவமதித்துள்ளார்.  பெருந்தோட்ட மக்களை அவமதிக்கும் வகையில் கீழ்த்தரமான கருத்துக்களை  குறிப்பிட்டுள்ளதை வன்மையாக கண்டிக்கிறேன். ஆகவே இவருக்கு எதிராக ஒழுக்காற்று நடவடிக்கைகளை முன்னெடுங்கள் என்றார்.

அந்த அதிகாரி குறிப்பிட்ட  கருத்தின் உண்மை தன்மை தொடர்பில் ஆராய்ந்து அவருக்கு எதிராக ஒழுக்காற்று நடவடிக்கைகளை முன்னெடுக்குமாறு ஆலோசனை வழங்கியுள்ளேன்.பெருந்தோட்ட மக்களுக்கான அபிவிருத்தி பணிகளை முன்னெடுப்பதில் அர்ப்பணிப்புடன் செயற்படுகிறோம் என்றார்.

இதனை தொடர்ந்து எழுந்து உரையாற்றிய எதிர்க்கட்சித் தலைவர் சஜித் பிரேமதாச, பிரதமருக்கும்,அரசாங்கத்துக்கும் நன்றிகளை தெரிவித்துக் கொள்கிறேன். மின்சார சபையின் பேச்சாளரை பதவி நீக்கி, அவருக்கு எதிரான ஒழுக்காற்று நடவடிக்கைகளை முன்னெடுக்க வேண்டும்.

உயிரிழந்த அந்த தந்தையின் பிள்ளைகள்  குப்பி விளக்கில் கல்வி கற்க வேண்டும் என்று குறிப்பிடுவதற்கு மின்சார சபையின்  ஊடக பேச்சாளருக்கு எவ்வித  உரிமையும் கிடையாது.அவரது பிள்ளைகளை குப்பி விளக்கில் கல்வி கற்குமாறு அவர் குறிப்பிட்டுக் கொள்ளலாம் என்றார்.

இவ்வாறான பின்னணியில் இலங்கை மின்சார சபையின் ஊடகப் பேச்சாளர்  நொயல் பிரியந்த தனது இராஜினாமா கடிதத்தை இன்றையதினம்  காலை மின்சாரத்துறை மற்றும் வலுசக்தி அமைச்சர் காஞ்சன விஜேசேகரவிடம் கையளித்து, தான் குறிப்பிட்ட கருத்து பெருந்தோட்ட மக்களை அவமதிப்பதாக அமைந்தால் அதற்கு மன்னிப்பு கோருவதாகவும் தெரிவித்துள்ளமை குறிப்பிடத்தக்கது.