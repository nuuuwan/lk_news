වස මිශ්‍ර කර කිරිපැකට්ටුවක් දුන් සැකකරු සොයා විමර්ශන ඇරඹෙයි

ආදුරුප්පුවීදිය පොලීසියේ සිර මැදිරියේ සිටි සැකකරුවන් දෙදෙනෙකු කිසියම් පුද්ගලයෙකු ලබාදුන් කිරි පැකට්ටුවක් පානය කිරීම නිසා රෝගී වී රෝහල්ගත කර ඇත.

වෙඩි තැබීමක් සම්බන්ධයෙන් අත්අඩංගුවට ගෙන තිබූ ඔවුන්ට ලබාදුන් කිරි පැකට්ටුවේ වස මිශ්‍ර කර ඇති බවට පොලීසිය සැක පළ කරයි.

ජින්තුපිටිය ප්‍රදේශයේ දී පසුගිය ජනවාරි 25 වැනි දා යතුරුපැදියකින් පැමිණි පුද්ගලයන් දෙදෙනෙකු විසින් සිදු කළ වෙඩි තැබීමකින් තරුණයෙකු තුවාල ලබා ඇත.

එහි දී ප්‍රදේශවාසින් විසින් එක් සැකකරුවකු අල්ලාගත් අතර, වෙඩික්කරු යතුරුපැදිය ද දමා එම ස්ථානයෙන් පළා ගොස් තිබේ.

පසු ව විමර්ශන සිදු කළ පොලීසිය ආරක්ෂක අංශයකින් පළාවිත් සිටින වෙඩික්කරු දඹාන ප්‍රදේශයේ දී අත්අඩංගුවට ගත් අතර, ඔහු ව ආදුරුප්පුවීදිය පොලීසියට රැගෙනවිත් රඳවාගෙන ප්‍රශ්න කරනු ලැබිණි.

ඒ අනුව ඔහුට ආධාර අනුබල දුන් තවත් සැකකරුවකු අත්අඩංගුවට ගැනුණු අතර, සැකකරුවන් දෙදෙනාම ආදුරුප්පුවීදිය පොලීසියේ එකම සිරකුටියක් තුළ රඳවා විමර්ශන සිදු කර තිබේ.

එවන් පසුබිමක අත්අඩංගුවේ පසු වන වෙඩික්කරුගේ පෙම්වතිය අද උදෑසන ඔහුගේ සුවදුක් විමසීමට ආදුරුප්පුවීදිය පොලීසියට පැමිණ ඇති අතර, අනෙක් සැකකරුගේ සුවදුක් විමසීමට ද තවත් අයෙකු පැමිණ තිබේ.

එම පුද්ගලයා සැකකරුවන්ට මාළු බනිස් ගෙඩි දෙකක් සහ කිරි පැකට්ටුවක් ලබා දී පිට ව ගොස් ඇති බව පොලීසිය පවසයි.

අනතුරුව ජින්තුපිටියේ වෙඩි තැබීමට ආධාර අනුබල දීම සම්බන්ධයෙන් අත්අඩංගුවේ පසු වූ සැකකරු ඔහු අත වූ කිරි පැකට්ටුව වෙඩික්කරු වෙත ලබාදුන් බව වෙඩික්කරුගේ පෙම්වතිය පොලීසිය හමුවේ පවසා ඇත.

එය පානය කිරීමත් සමඟම වෙඩික්කරු ඇද වැටී ඇති අතර, බිම වැටුණු කිරි පැකට්ටුව අනෙක් සැකකරු විසින් ඇහිඳගෙන පානය කර ඇත.

පොලිස් මාධ්‍ය ප්‍රකාශක නියෝජ්‍ය පොලිස්පති නිහාල් තල්දූව මහතා සඳහන් කළේ, අදාළ කිරි පැකට්ටුවට වස මිශ්‍ර කර ඇති බවට සැක කරන බව ය.