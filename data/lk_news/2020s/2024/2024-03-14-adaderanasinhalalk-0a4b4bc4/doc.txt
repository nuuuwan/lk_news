පසමිතුරුකම් පසෙකලා චීනය තායිවානයෙන් උදව් ඉල්ලයි

චීනය තායිවානයේ සහාය ඉල්ලා සිටින දුර්ලභ අවස්ථාවක් විදෙස් මාධ්‍ය වාර්තා කර තිබේ.

විදෙස් මාධ්‍ය වැඩිදුරටත් වාර්තා කරන්නේ මෙය පසමිතුරුකම් අමතක කර චීනය සහ තායිවානය සහයෝගයෙන් කටයුතු කරන දුර්ලභ අවස්ථාවක් ලෙසය.

ඒ දකුණු චීන මුහුදේ අයිතිය පිළිබඳ අතිශය සංවේදී වාතාවරණයක් තුළ චීන ධීවර යාත්‍රාවක් මුහුදුබත් වීමත් සමගය.

තායිවානයේ පාලනය සහිත කින්මෙන් දිවයින් අසල මෙම චීන ධීවර යාත්‍රාව අනතුරට ලක්වීමෙන් එහි සිටි ධීවරයන් අතුරුදන් වී තිබුණි.

මෙම අවස්ථාවේදී චීනය තායිවානයේ සහාය ඉල්ලා සිටීම නිසා තායිවානයේ වෙරළාරක්ෂක යාත්‍රා කිහිපයක් ජීවිතාරක්ෂක මෙහෙයුමට එක්වී තිබේ.

චීන - තායිවාන සහයෝගීතාව දුර්ලභ වුවත් මුහුදේ ජීවිතාරක්ෂක කටයුතුවලදී රටවල් දෙක එකමුතුව කටයුතු කිරීම අසාමාන්‍ය නොවන බව තායිවාන වෙරළාරක්ෂක ප්‍රධානී චව් ටේ වූ සඳහන් කළේය.

ඔහු කියා සිටියේ පසුගිය වසර තුන තුළ චීනය හා තායිවානය එක්වී මුහුදේ අනතුරට ලක් වූ පුද්ගලයින් 119දෙනෙකු බේරාගත් බවය.

චීන මව් භූමියේ සිට කිලෝමීටර් 128ක් පමණ ඈතින් තායිවාන සමුද්‍ර සන්ධියෙන් ඔබ්බේ පිහිටි තායිවාන දිවයින තම රටට අයත් ප්‍රාන්තයක් ලෙස චීනය සලකයි.

එහෙත් 1949 වසරේ චීන කොමියුනිස්ට් රජය බිහිවූදා පටන් චීනයෙන් වෙන්වී ස්වයංපාලනයක් සහිතව ක්‍රියාත්මක වන තායිවානය අද ඉතා දියුණු ප්‍රජාතන්ත්‍රවාදී පාලනයක් සහිත රටකි.

එහෙත් එය ස්වාධීන රටක් ලෙස පිළිනොගන්නේ චීනය ඊට විරුද්ධ වීම නිසාය.

චීනය එක්සත් ජාතීන්ගේ ආරක්ෂක මණ්ඩලයේ ස්ථීර සාමාජිකයන් පස්දෙනා අතුරින් එක් රටකි.

චීනය සහ තායිවානය අතර පසමිතුරුකම් පසුගිය කාලය තුළ උත්සන්නවීමක් දක්නට ලැබුනේ බටහිරට නැමුරුවක් දක්වන ආණ්ඩු පසුගිය කාලය පුරාම ක්‍රියාත්මක වීම නිසාය.

ඒ වගේම අමෙරිකාවත් එම කාළ වකවානුව තුළ තායිවානය සමග සබඳතා ඉහළ නැංවීමට කටයුතු කළේය.

පසුගියදා පැවති මැතිවරණයෙනුත් නැවත තේරී පත් වූයේ චීනයෙන් වෙන්වී සිටීම අරමුණු කරගත් රජයකි.

ඒ සමගම තායිවානය අසල චීන හමුදා ක්‍රියාකාරකම්වල ඉහළ යාමක් ද දක්නට ලැබුණි.