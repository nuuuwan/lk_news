கலம்போ ஸ்ட்ரைக்கர்ஸின் கடும் சவாலை முறியடித்து 7 ஓட்டங்களால் பரபரப்பான வெற்றியை ஈட்டியது கோல் மார்வல்ஸ்

கண்டி பல்லேகலை சர்வதேச கிரிக்கெட் விளையாட்டரங்கில் புதன்கிழமை (03) நடைபெற்ற ஐந்தாவது லங்கா பிறீமியர் லீக் அத்தியாயத்தின் 5ஆவது போட்டியில் கலம்போ ஸ்ட்ரைக்கர்ஸிடம் கடும் சவாலை எதிர்கொண்ட கோல் மார்வல்ஸ் 7 ஓட்டங்களால் மிகவும் பரபரப்பான வெற்றியை ஈட்டியது.

ஆட்டத்தின் கடைசி பகுதியில் மத்திய வரிசை வீரர் துனித் வெல்லாலகே தனி ஒருவராக கலம்போ ஸ்ட்ரைக்கர்ஸின் வெற்றிக்காக போராடிய போதிலும் அது இறுதியில் கைகூடாமல் போனது.

இசுறு உதான கடைசி ஓவரை கட்டுப்பாட்டுடன் வீசி கோல் மார்வல்ஸ் அணியின் வெற்றியை உறுதிசெய்தார்.

இப் போட்டி முடிவுடன் கோல் மார்வல்ஸ் அணி மாத்திரமே தோல்வி அடையாத அணியாக இருப்பதுடன் 2 வெற்றிகளுடன் 4 புள்ளிகளைப் பெற்று அணிகள் நிலையில் முதலிடத்தில் இருக்கிறது.

இப் போட்டியில் முதலில் துடுப்பெடுத்தாட அழைக்கப்பட்ட கோல் மார்வல்ஸ் 20 ஓவர்களில் சகல விக்கெட்களையும் இழந்து 179 ஓட்டங்களைப் பெற்றது.

நிரோஷன் திக்வெல்ல, அலெக்ஸ் ஹேல்ஸ் ஆகிய இருவரும் அதிரடியாகத் துடுப்பெடுத்தாடி 32 பந்துகளில் 71 ஓட்டங்களைப் பகிர்ந்து பலமான ஆரம்பத்தை இட்டுக்கொடுத்தனர்.

பவர் ப்ளே நிறைவில் கோல் மார்வல்ஸ் ஒரு விக்கெட்டை இழந்து 72 ஓட்டங்களைப் பெற்றிருந்தது.

ஹேல்ஸ், திக்வெல்ல, பானுக்க ராஜபக்ச (0), ஜனித் லியனகே (2), டிம் சீஃபேர்ட் (12) ட்வெய்ன் ப்ரிட்டோரியஸ் (5) ஆகிய அறுவரும் 23 ஓட்டங்கள் வித்தியாசத்தில் களம் விட்டு வெளியேறியதால் கோல் மார்வல்ஸ் பெரும் தடுமாற்றத்தை எதிர்கொண்டது.

எனினும் சஹான் ஆராச்சிகேயும் இசுறு உதானவும் 7ஆவது விக்கெட்டில் 79 ஓட்டங்களைப் பகிர்ந்து அணியை பலமான நிலையில் இட்டனர்.

சஹான் ஆராச்சிகே 35 ஓட்டங்களையும் இசுறு உதான 34 பந்துகளில் 5 பவுண்டறிகள், 3 சிக்ஸ்களுடன் 52 ஓட்டங்களையும் பெற்றனர்.

பந்துவீச்சில் ஷதாப் கான் 21 ஓட்டங்களுக்கு 4 விக்கெட்களையும் பினுர பெர்னாண்டோ 22 ஓட்டங்களுக்கு 3 விக்கெட்களையும் கைப்பற்றினர்.

180 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய கலம்போ ஸ்ட்ரைக்கர்ஸ் 20 ஓவர்களில் 9 விக்கெட்களை இழந்து 172 ஓட்டங்களைப் பெற்று தோல்வி அடைந்தது.

சுழல்பந்துவீச்சாளர் மஹீஷ் தீக்ஷன ஆரம்ப ஓவரை வீசி கலம்போ ஸ்ட்ரைக்கர்ஸுக்கு நெருக்கடியைக் கொடுத்தார்.

ஷெவான் டெனியல் (7), மொஹமத் வசீம் (16) ஆகிய இருவரை மஹீஷ் தீக்ஷன தனது 2ஆவது, 3ஆவது ஓவர்களில் ஆட்டம் இழக்கச் செய்தார்.

மறு பக்கத்தில் திறமையாகத் துடுப்பெடுத்தாடிக்கொண்டிருந்த ரஹ்மானுல்லா குர்பாஸ் 29 ஓட்டங்களுடன் ஆட்டம் இழந்தார்.

மொத்த எண்ணிக்கை 81 ஓட்டங்களாக இருந்தபோது சதீர சமரவிக்ரம 16 ஓட்டங்களுடன் 4ஆவதாக ஆட்டம் இழந்தார்.

தொடர்ந்து அணித் தலைவர் திசர பெரேரா (18), ஷதாப் கான் (0), க்ளென் பிலிப்ஸ் (26) ஆகிய மூவரும் அடுத்தடுத்து ஆட்டம் இழக்க, கலம்போ ஸ்ட்ரைக்கர்ஸ் மேலும் நெருக்கடிக்குள்ளானது. (117 - 7 விக்.)

ஆனால், இளம் வீரர் துனித் வெல்லாலகே, சாமிக்க கருணாரட்ன ஆகிய இருவரும் திறமையாகத் துடுப்பெடுத்தாடி கலம்போ ஸ்ட்ரைக்கர்ஸுக்கு நம்பிக்கையை கொடுத்த வண்ணம் இருந்தனர்.

அவர்கள் இருவரும் 8ஆவது விக்கெட்டில் 51 ஓட்டங்களைப் பகிர்ந்திருந்தபோது சாமிக்க கருணாரட்ன (12) ரன் அவுட் ஆனார்.

இதனை அடுத்து கடைசி ஓவரில் கலம்போ ஸ்ட்ரைக்கர்ஸின் வெற்றிக்கு மேலும் 16 ஓட்டங்கள் தேவைப்பட்டது.

ஆனால், இசுறு உதானவின் கடைசி ஓவரில் துனித் வெல்லாலகேயினால் 8 ஓட்டங்களை மட்டுமே பெறமுடிந்ததுடன் கடைசிப் பந்தில் ஆட்டம் இழந்தார்.

மத்திய வரிசையில் மிகத் திறமையாகத் துடுப்பெடுத்தாடிய துனித் வெல்லாலகே 26 பந்துகளில் 5 பவுண்டறிகள், 2 சிக்ஸ்களுடன் 45 ஓட்டங்களைப் பெற்றார்.

பந்துவீச்சில் மஹீஷ் தீக்ஷன 20 ஓட்டங்களுக்கு 2 விக்கெட்களையும் சஹான் ஆராச்சிகே 21 ஓட்டங்களுக்கு 2 விக்கெட்களையும் இசுறு உதான 34 ஓட்டங்களுக்கு 2 விக்கெட்களையும் கைப்பற்றினர்.