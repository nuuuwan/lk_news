பேருவலை கல்வித் தொகுதியில் நீண்டகாலமாக இடம்பெற்றுவரும் ஆசிரியர் பற்றாக்குறையை போக்க நடவடிக்கை எடுக்கவும் - இம்தியாஸ் பாக்கிர் மாக்கார்

களுத்துறை கல்வி வலயத்தில் உயர் தர வகுப்புகளுக்கு நீண்ட காலமாக இருந்துவரும் ஆசிரியர் வெற்றிடங்கள் இன்னும் நிரப்பப்படாமல் இருந்து வருகின்றன. இது தொடர்பாக தேடிப்பார்த்து நிலவி வரும் ஆசிரியர் வெற்றிடங்களைப் பூர்த்தி செய்ய விரைவாக நடவடிக்கை எடுக்க வேண்டும் என எதிர்க்கட்சி உறுப்பினர் இம்தியாஸ் பாக்கிர் மாக்கார் தெரிவித்தார்.

பாராளுமன்றத்தில் புதன்கிழமை (5) இடம்பெற்ற  நாட்டின் கல்வி நடவடிக்கைகள் தொடர்பான பிரச்சினை தொடர்பில் சபை ஒத்திவைப்பு வேளை விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

களுத்துறை கல்வி வலயத்திலிருந்து வரும் பாரிய ஆசியர் பற்றாக்குறை தொடர்பாகப் பல தடவைகள் அமைச்சருக்கு எடுத்துறைக்கும்போது அதற்கு சிறந்த முறையில் பதில் வழங்கப்பட்டபோதும் செயற்பாட்டில்  திருப்தியளிக்கும் வகையில் எந்த பதிலும் இதுவரை கிடைக்கப்பெறவில்லை. களுத்துறை கல்வி வலயத்தில் பேருவலை தொகுதியில் மாத்திரம் நூற்றுக்கு 36வீத ஆசிரியர் பற்றாக்குறை இருந்து வருகிறது. அதாவது, நூறுபேர் இருக்கவேண்டிய இடத்தில் 36பேர் இல்லை.

பேருவலை தொகுதியில் கல்வி பொதுத்தராதர உயர்தர வகுப்புகளுக்கு கணித, விஞ்ஞான 14 பட்டதாரி ஆசிரியர் வெற்றிடங்கள் காணப்படுகின்றன. 10, 12 வருடங்களாக இந்த ஆசிரியர் பற்றாக்குறை இருந்து வருகிறது. அவ்வாறாயின் இந்த மாணவர்கள் எவ்வாறு பரீட்சைகளுக்கு முகம்கொடுக்க முடியும்? இதுதொடர்பாக தேடிப்பார்க்குமாறு அமைச்சரைக் கேட்டுக்கொள்கிறேன்.

அதேபோன்று பேருவலை தொகுதியில் 52 ஆங்கில ஆசிரியர் வெற்றிடங்கள் இருந்து வருகின்றன.அது களுத்துறை வலயத்தில் 92ஆக இருந்து வருகிறது. கல்வியற் கல்லூரிகளிலிருந்து வெளிவரும் ஆசிரியர்களை இந்த பாடசாலைகளுக்கு நியமிப்பதாக அமைச்சர் தெரிவித்து வருகின்றபோதும் இந்த பிரதேசங்களைச் சேர்ந்தவர்களையும் வேறு பிரதேசங்களுக்கு ஆசிரியர் நியமனம் வழங்கி அனுப்புகிறார்கள்.

இவ்வாறான தீர்மானங்களை யார் எடுக்கிறார்கள் என்று தெரியாது. அந்த ஆசிரியர்கள் இங்கிருந்து பல மணி நேரம் பயணித்து அந்த பாடசாலைகளுக்குச் செல்லவேண்டிய நிலை இருக்கிறது. இந்த ஆசிரியர்கள் மனத் திருப்தி இல்லாமலே இந்த சேவையைச் செய்து வருகின்றனர்.

எனவே நீண்டகாலமாக இந்த பிரதேசத்திலிருந்துவரும் ஆசிரியர் பற்றாக்குறை தொடர்பாகத் தேடிப்பார்த்து, இதற்குத் தீர்வுகாண அரசாங்கம் நடவடிக்கை எடுக்க வேண்டும் என்றார்.