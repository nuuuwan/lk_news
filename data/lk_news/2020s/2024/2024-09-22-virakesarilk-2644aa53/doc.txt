டெஸ்ட் மீள்வருகையில் ரிஷாப் பான்ட் சதம் குவித்து இந்திய விக்கெட் காப்பாளருக்கான சாதனையை சமன் செய்தார்

இந்தியாவுக்கும் பங்களாதேஷுக்கும் இடையில் சென்னை, சேப்பாக்கம் எம். ஏ. சிதம்பரம் விளையாட்டரங்கில் நடைபெற்றுவரும் முதலாவது டெஸ்ட் கிரிக்கெட் போட்டியில் ரிஷாப் பான்ட் தனது 6ஆவது சதத்தைக் குவித்து இந்தியாவின் முதல் நிலை விக்கெட்  காப்பாளர் என்பதை நிரூபித்தார்.

கிட்டத்தட்ட இரண்டு வருடங்களுக்கு பின்னர் டெஸ்ட் கிரிக்கெட்டில் மீள் பிரவேசம் செய்த ரிஷாப் பான்ட் 6ஆவது சதம் குவித்து அதிக சதங்கள் குவித்த இந்திய விக்கெட் காப்பாளருக்கான சாதனையை சமப்படுத்தினார்.

விக்கெட் காப்பாளராக எம். எஸ். தோனி குவித்த 6 டெஸ்ட் சதங்கள் என்ற சாதனையையே பான்ட்  சமப்படுத்தினார்.

போட்டியின் 3ஆம் நாளான இன்று காலை தனது 2ஆவது இன்னிங்ஸை 3 விக்கெட் இழப்புக்கு 83 ஓட்டங்களிலிருந்து தொடர்ந்த இந்தியா 4 விக்கெட்களை இழந்து 287 ஓட்டங்கள் பெற்றிருந்தபோது டிக்ளயார்ட்  செய்து பங்களாதேஷுக்கு 515 ஓட்டங்களை வெற்றி இலக்காக நிர்ணயித்தது.

இந்தியாவின் இரண்டாவது இன்னிங்ஸில் 109 ஓட்டங்களைப் பெற்ற ரிஷாப் பான்ட் 4ஆவது விக்கெட்டில் ஷுப்மான் கில்லுடன் 167 ஓட்டங்களைப் பகிர்ந்தார்.

இரண்டாவது இன்னிங்ஸை இந்தியா நிறுத்திக்கொண்டபோது கில் 119 ஓட்டங்களுடனும் கே.எல். ராகுல் 22 ஓட்டங்களுடனும் ஆட்டம் இழக்காதிருந்தனர்.

மிகவும் சிரமமான, நினைத்துப்பார்க்க முடியாத 515 ஓட்டங்கள் என்ற வெற்றி இலக்கை நோக்கி 2ஆவது இன்னிங்ஸில் துடுப்பெடுத்தாடிவரும் பங்களாதேஷ், மூன்றாம் நாள் ஆட்டநேர முடிவில் 4 விக்கெட்களை இழந்து 158 ஓட்டங்களைப் பெற்று இக்கட்டான நிலையில் இருந்தது.

அணித் தலைவர் நஜ்முல் ஹொசெய்ன் ஷன்டோ 51 ஓட்டங்களுடனும் ஷக்கிப் அல் ஹசன் 5 ஓட்டங்களுடனும் ஆட்டம் இழக்காதிருந்தனர்.

ஆரம்ப வீரர்களான ஸக்கிர் ஹசன் (33), ஷத்மான் இஸ்லாம் (35) ஆகிய இருவரும் 62 ஓட்டங்களைப் பகிர்ந்து நல்ல ஆரம்பத்தை இட்டுக்கொடுத்தனர். அதன் பி;ன்னர் சீரான இடைவெளியில் 4 விக்கெட்கள் சரிந்தன.

மொமினுள் ஹக், முஷ்பிக்குர் ரஹிம் ஆகிய இருவரும் தலா 13 ஓட்டங்களைப் பெற்றனர்.

கடந்த வெள்ளிக்கிழமை ஆரம்பமான இப் போட்டியில் முதலில் துடுப்பெடுத்தாடிய இந்தியா அதன் முதல் இன்னிங்ஸில் 376 ஓட்டங்களைக் குவித்தது.

பந்துவீச்சில் ஹசன் மஹ்முத் 83 ஓட்டங்களுக்கு 5 விக்கெட்களையும் தஸ்கின் அஹ்மத் 55 ஓட்டங்களுக்கு 3 விக்கெட்களையும் கைப்பற்றினர்.

பங்களாதேஷ் அதன் முதல் இன்னிங்ஸில் சகல விக்கெட்களையும்  இழந்து 149 ஓட்டங்களை மாத்திரம் பெற்றது.

இந்தப் போட்டியில் இந்தியா வெற்றி பெறுவதற்கு 6 விக்கெட்கள் வீழ்த்தப்பட வேண்டி உள்ளது. பங்களாதேஷ் வெற்றிபெறுவதாக இருந்தால் மேலும் 357 ஓட்டங்களைப் பெறவேண்டும்.