පාතාලයේ සබඳතා පැවැත්වූ සැකකරුවන් සැඟවූ ආයුධ පෙන්වයි

සංවිධානාත්මක අපරාධ කල්ලි සාමාජිකයන් තිදෙනෙකුගෙන් අනාවරණය වූ තොරතුරු මත විදේශීය රටක නිෂ්පාදිත ජීව අත්බෝම්බයක් හා කඩු 04ක් සොයාගත් බව කොළඹ අපරාධ කොට්ඨාසය පවසයි.

අත්අඩංගුවට ගත් එක් සැකකරුවෙක් රජමල් වත්තේ චාමර නමැත්තාගේ ගෝලයෙක් වන අතර ඔහු ඉකුත් මස 12 වනදා මට්ටක්කුලිය අලිවත්ත ප්‍රදේශයේදී පුද්ගලයකුට වෙඩි තබා ඝාතනය කිරීමට පැමිණි යතුරුපැදියේ පැදිකරු බව පොලීසිය පැවසීය.

එම සැකකරු දින 07ක රැඳවුම් නියෝග මත ප්‍රශ්න කිරීමේදී සේදවත්ත ඩෝබි වත්ත උමගිරි වලව්ව ආසන්නයේ පරවි කූඩුවක් අසල වළදමා තිබූ ජීව අත්බෝම්බය සොයාගැනීමට හැකිවී ඇත.

අනෙක් සැකකරුවන් දෙදෙනා සංවිධානාත්මක අපරාධ සහ මත්ද්‍රව්‍ය ජාවාරම්කරුවන් වන මෝදර නිපුන සහ රජමල් වත්තේ චාමර යන පුද්ගලයන් සමග සබඳතා පැවැත්වීම හේතුවෙන් අත්අඩංගුවට ගෙන තිබේ.

රැඳවුම් නියෝග මත ප්‍රශ්න කිරීමේදී ඔවුන් සේදවත්තේ පොඩි සනා නමැත්තාගේ ගෝලයන් දෙදෙනෙක් බව හෙළිවී ඇත.

එම සැකකරුවන් දෙදෙනා සේදවත්ත ප්‍රදේශයේදී අත්අඩංගුවට ගෙන සිදු කළ ප්‍රශ්න කිරීමේදී ඔවුන්ගේ නිවෙස්වල සඟවා තිබූ  කඩු 04ක්  සොයාගැනීමට හැකිවූ බව පොලීසිය කියයි.

ඒ අනුව සැකකරුවන් තිදෙනාගෙන් දීර්ඝ ලෙස ප්‍රශ්න කරමින් සිටින බවද පොලීසිය පවසයි.