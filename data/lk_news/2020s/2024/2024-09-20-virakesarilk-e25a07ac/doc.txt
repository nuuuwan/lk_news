திமுத், சந்திமால், மெத்யூஸ், தனஞ்சய ஆகியோரின் துடுப்பாட்டங்களின் உதவியுடன் முன்னிலையில் இலங்கை; ஜனாதிபதி தேர்தலை முன்னிட்டு நாளை  ஓய்வு தினம்

நியூஸிலாந்துக்கு எதிராக காலி சர்வதேச விளையாட்டரங்கில் நடைபெற்றுவரும் முதலாவது டெஸ்ட் கிரிக்கெட் போட்டியின் 2ஆவது இன்னிங்ஸில் திமுத் கருணாரட்ன, தினேஷ் சந்திமால் ஆகியோர் குவித்த அரைச் சதங்கள், ஏஞ்சலோ மெத்யூஸ், தனஞ்சய டி சில்வா ஆகியோரின் பொறுமையான துடுப்பாட்டங்கள்  என்பன இலங்கையை முன்னிலையில் இட்டுள்ளது.

இரண்டு அணிகளினதும் முதலாவது இன்னிங்ஸ்கள் நிறைவில் 35 ஓட்டங்கள் பின்னிலையில் இருந்த இலங்கை, போட்டியின் மூன்றாம் நாளான இன்றைய ஆட்டம் நேர முடிவில் அதன் இரண்டாவது இன்னிங்ஸில் 4 விக்கெட்களை இழந்து 237 ஓட்டங்களைப் பெற்றிருந்தது.

இதற்கு அமைய இரண்டாவது இன்னிங்ஸில் 6 விக்கெட்கள் மீதம் இருக்க 202 ஓட்டங்களால் இலங்கை முன்னிலையில் இருக்கிறது.

இலங்கையில் ஜனாதிபதி தேர்தல் நாளை சனிக்கிழமை (21) நடைபெறுவதால் டெஸ்ட் போட்டியில் நாளைய தினம் ஓய்வு நாளாக பிரகடனப்படுத்தப்பட்டுள்ளது.

இலங்கையின் இரண்டாவது இன்னிங்ஸில் பெத்தும் நிஸ்ஸன்க (2) மூன்றாவது ஓவரில் ஆட்டம் இழந்தார்.

திமுத் கருணாரட்னவும் தினேஷ் சந்திமாலும் திறமையாகத் துடுப்பெடுத்தாடி அரைச் சதங்களைக் குவித்தனர். அத்துடன் 2ஆவது விக்கெட்டில் 147 ஓட்டங்களைப் பகிர்ந்து அணியை சிறந்த நிலையில் இட்டனர்.

ஆனால், மொத்த எண்ணிக்கை 153 ஓட்டங்களாக இருந்தபோது திமுத் கருணாரட்ன 83 ஓட்டங்களுடனும் தினேஷ் சந்திமால் 61 ஓட்டங்களுடனும் ஆட்டம் இழந்தனர். இருவரும் தலா 6 பவுண்டறிகளை அடித்திருந்தனர்.

முதல் இன்னிங்ஸில் சதம் குவித்த கமிந்து மெண்டிஸ் இரண்டாவது இன்னிங்ஸில் 13 ஓட்டங்களை மாத்திரம் பெற்றார்.

ஏஞ்சலோ மெத்யூஸ், அணித் தலைவர் தனஞ்சய டி சில்வா ஆகிய இருவரும் மிகவும் பொறுப்புணர்வுடன் துடுப்பெடுத்தாடி தலா 34 ஓட்டங்களுடன் ஆட்டம் இழக்காமல் இருக்கின்றனர்.

பதிலுக்கு துடுப்பெடுத்தாடிய நியூஸிலாந்து 2ஆம் நாளான வியாழக்கிழமை (19) ஆட்ட நேர முடிவில் 4 விக்கெட்களை இழந்து 255 ஓட்டங்களைப் பெற்று உறுதியான நிலையில் இருந்தது.

போட்டியின் 3ஆம் நாளான இன்று காலை தனது முதல் இன்னிங்ஸை தொடர்ந்த நியூஸிலாந்து சகல விக்கெட்களையும் இழந்து 340 ஓட்டங்களைப் பெற்றது.

டெரில் மிச்செல் 51 ஓட்டங்களைப் பெற்றதுடன் க்லென் பிலிப்ஸ் 49 ஓட்டங்களுடன் ஆட்டம் இழக்காதிருந்தார்.

பந்துவீச்சில் ப்ரபாத் ஜயசூரிய 136 ஓட்டங்களுக்கு 4 விக்கெட்களையும் ரமேஷ் மெண்டிஸ் 101 ஓட்டங்களுக்கு 3 விக்கெட்களையும் தனஞ்சய டி சில்வா 31 ஓட்டங்களுக்கு 2 விக்கெட்களையும் கைப்பற்றினர்.