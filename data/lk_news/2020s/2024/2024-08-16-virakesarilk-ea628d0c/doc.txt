தங்கலான் - விமர்சனம்

நடிகர்கள் : சீயான் விக்ரம், பார்வதி, மாளவிகா மோகனன், ஹரி கிருஷ்ணன், பசுபதி,  டேனியல் கால்டாகிரோன் மற்றும் பலர்

தமிழகத்தின் வட பகுதி கிராமம் ஒன்றில் தனக்கு சொந்தமான சிறிய காணியில் விவசாயம் செய்கிறார் தங்கலான். (விக்ரம்) இவருக்கு கங்கம்மா ( பார்வதி) என்ற மனைவியும் அசோகன் என்ற மகன் மற்றும் இரண்டு மகளுடனும் வாழ்கிறார். அந்தக் காலகட்டத்தில் ஜமீன்தார் எனப்படும் நில பிரபுக்களின் ஆதிக்க வர்க்கத்தின் சதி காரணமாக அவருக்கு சொந்தமான சிறிய நிலத்தையும் பறி கொடுக்கிறார்.

அத்துடன் பண்ணை அடிமையாகவும் வாழ வேண்டிய சூழல் உருவாகிறது.  இந்தத் தருணத்தில் அவருடைய பிள்ளைகளுக்கு பேய் கதை ஒன்றை தங்கலான் சொல்கிறார். சில நூற்றாண்டுகளுக்கு முன் தற்போதைய கோலார் எனும் பகுதியில் அவருடைய மூதாதையர்கள் ( காடையன்)  தங்கம் எடுத்துக் கொண்டிருந்ததையும் அப்பகுதியை ஆண்ட மன்னன் ஒருவனின் ஆணைக்கு இணங்க அந்த மலை பகுதியில் காவல் தெய்வமாக திகழும் ஆரத்தி ( மாளவிகா மோகனன்)  என்ற பெண்மணி இதற்கு தடை ஏற்படுத்தியதையும், காடையன், அவரை வீழ்த்தியதை கதையாக விவரிக்கிறார்.

இந்தத் தருணத்தில் ஜமீன்தாரிடம் அடிமையாக வாழ்வதை விட, அவரிடம் இருந்து விடுதலை பெற வேண்டும் என விரும்புகிறான். அதற்கான வாய்ப்பு ஆங்கிலேயர் ஒருவர் மூலமாக தங்கலானுக்கு கிடைக்கிறது. அதன்படி தங்கலானின் மூதாதையர்கள் தங்கம் எடுத்த அதே இடத்தில் மீண்டும் தங்கத்தை கண்டறிந்து கொடுத்தால் அதில் பங்கு தருவதாகவும், அந்தப் பங்கினை வைத்து உம்முடைய நிலத்தை மீட்க முடியும் என்றும் ஆங்கிலேயர் உறுதியளிக்கிறார்.

இதனால் அடிமையாக வாழ்வதை விட, தங்கத்தை தேடி சாகச பயணம் மேற்கொள்வது தான் சிறந்தது என தங்கலான் தீர்மானித்து தன்னுடன் சிலரை அழைத்துக் கொண்டு ஆங்கிலேயருடன் தங்கம் இருக்கும் இடத்தை தேடி புறப்படுகிறான். அவனுக்கு தங்கம் கிடைத்ததா? தங்கத்தை வைத்து தனக்கு சொந்தமான நிலத்தை மீட்டாரா? இல்லையா ? என்பதுதான் படத்தின் கதை.

மண்ணில் புதைந்திருக்கும் தங்கத்தை எடுப்பதற்காக அப்பகுதியில் வாழ்ந்த பூர்வ குடி மக்கள் பலியான வரலாறையும், இதற்காக பொய் வாக்குறுதி அளித்து வஞ்சகமாக வரவழைக்கப்பட்ட ஒடுக்கப்பட்ட மக்கள் பலியான வரலாறையும் இணைத்து தன்னுடைய வழக்கமான பாணியில் படத்தை இயக்கியிருக்கிறார் பா. ரஞ்சித்.

ஜமீன்தார்களின் அடக்கு முறையால் கிராம மக்கள் தங்களுடைய நிலத்தை இழப்பது அதை மீட்பதற்காக ஆங்கிலேயர்களுக்கு உதவுவது என படத்தின் முதல் பாகம் விறுவிறுப்பாகவும், சுவராசியமாகவும் செல்கிறது. இரண்டாம் பாகத்தில் ஆங்கிலேயர்களும் இவர்களை அடக்கி ஆள நினைக்கிறார்கள்.

அந்த தருணத்தில் தங்கலான் மற்றும் அவருடைய குழு இன மக்கள் தங்களுடைய நிலத்திற்காக ரத்தம் சிந்தி போராடுவது இரண்டாம் பாகமாகவும் அமைந்திருக்கிறது. படத்தின் உச்சகட்ட காட்சியில் அந்த நிலப்பகுதியை காவல் காக்கும் தெய்வம் தோன்றுவதும் எதிர்பாராத திருப்பமாக இருக்கிறது.

காடையன் - ஆரத்தி மற்றும் தங்கலான்- ஆரத்தி கதாபாத்திரத்தை மேஜிக்கல் ரியலிசம் பாணியில் திரைக்கதையாக்கி திரையில் விவரித்திருப்பதை ரசிக்க முடிகிறது.  இந்த இரு பாத்திரங்கள் வழியாக கடந்த கால வரலாறை பார்வையாளர்களுக்கு கடத்த முயற்சித்திருக்கிறார் பா. ரஞ்சித். ஆனால் அவை காட்சி வழியாக இல்லாமல் உரையாடல் வழியாக இருப்பதால் வெகுஜன மக்களுக்கு புரிந்து கொள்வதில் சிரமம் ஏற்படுகிறது.

அத்துடன் படத்தின் முதல் பாகத்திலும் இரண்டாவது பாகத்திலும் செல்வராகவன் இயக்கத்தில் கார்த்தி நடித்த 'ஆயிரத்தில் ஒருவன்' பட காட்சிகள் நினைவுக்கு வருவதை தவிர்க்க முடியவில்லை.‌

செவி வழி கதைகள் -தொன்ம கதைகள் - வாய்மொழி கதைகள்- நாட்டார் கதைகள் - ஆகியவற்றை மைய சரடாகக் கொண்டு தனக்கே உரிய ஒடுக்கப்பட்ட மக்களின் நிலம் சார்ந்த விடுதலையை அழுத்தமாக பேசி இருக்கிறார் இயக்குநர் பா.  ரஞ்சித்.

ஆதிக்க சாதியினர் - ஒடுக்கப்பட்ட மக்கள் என வழக்கமான சாதியம் சார்ந்த இரு துருவ அரசியலை முன்னிலைப்படுத்தும் பா ரஞ்சித் இந்த படைப்பில் பௌத்த மதம் அழிக்கப்பட்ட அல்லது மறைக்கப்பட்ட விடயத்தையும் குறியீடுகளால் உணர்த்தி மத அரசிலையும் பேசி இருக்கிறார்.

கடந்த தசாப்தங்களில் எம்முடைய முன்னோர்களின் வாழ்வியலை பார்வையாளர்களின் கவனத்தைக் கவரும் வகையில் காட்சிப்படுத்தி இருக்கும் விதம் ரசனை. குறிப்பாக தங்கலான்- கங்கம்மா இடையேயான காதல் காட்சிகள் மற்றும் உடை உடுத்தும் தொடர்பான காட்சிகள்.

கதை நிகழும் காலகட்டத்தையும், கதை மாந்தர்களின் முன்னோர்கள் வாழ்ந்த கடந்த காலகட்டத்தையும் விவரிக்கும் திரைக்கதையில் தொடக்க நிலையில் குழப்பம் இருந்தாலும், காட்சிகள் நகர நகர பார்வையாளர்களால் கதை நகர்வை புரிந்து கொள்ள முடிகிறது.

படத்தில் விக்ரமின் பேருழைப்பு வியக்க வைக்கிறது. காடையன் - தங்கலான்- தங்கத்தை காக்கும் காவல் தெய்வம் என ஒவ்வொரு கதாபாத்திரத்திலும் தன்னுடைய கடின உழைப்பை நேர்த்தியாக வழங்கி கடை கோடி ரசிகர்களின் மனதில் எளிதாக நுழைகிறார் சீயான் விக்ரம்.

இவரைத் தொடர்ந்து இசை அமைப்பாளர் ஜி வி பிரகாஷின் கடின உழைப்பு ரசிகர்களை கொண்டாட வைக்கிறது. இரண்டரை மணி தியாலத்திற்கு மேலாக நீடிக்கும் இந்த திரைப்படத்தை பட மாளிகையில் அமர்ந்து ரசிப்பதற்கு ஜி வி பிரகாஷின் பின்னணி இசை பிரதான காரணி. அவரின் இசையில் ஒவ்வொரு காட்சியிலும் உயிர்ப்பும், ஜீவனும் சங்கமித்து ரசிகர்களை பிரமிக்க வைக்கிறது. அறுவடை பாடல் மேனா மினுக்கி பாடல் என பாடல்கள் அனைத்தும் சுகமான ராகங்கள்.

சீயான் விக்ரம் - ஜி வி பிரகாஷ் ஆகியோரைத் தொடர்ந்து படத்தில் நடித்திருக்கும் பார்வதி, மாளவிகா மோகன், பசுபதி, ஹரி கிருஷ்ணன், டேனியல் என ஒவ்வொருவரும் இயக்குநரின் எதிர்பார்ப்பை கச்சிதமாக பூர்த்தி செய்து இருக்கிறார்கள்.

தொழில்நுட்ப கலைஞர்களில் ஒளிப்பதிவாளர் கிஷோர் குமார் கதையின் தன்மையை முழுமையாக உள்வாங்கி அதற்கேற்ற திரை மொழியை காட்சி வழியாக நேர்த்தியாக கடத்தியிருக்கிறார். இதற்காகவே அவரை தாராளமாக பாராட்டலாம்.

குறைகளே இல்லையா...? என்றால் இருக்கிறது. பல கதாபாத்திரங்களுக்கு தொடக்கம் இருக்கிறதே தவிர அதற்கான நீட்சியும், நிறைவும் இல்லை. படத்தில் தங்கலான் பேசும் அல்லது முணுமுணுக்கும் வசனங்கள் புரியவில்லை. இப்படி பலவற்றை பட்டியலிட்டு கொண்டு செல்லலாம்.

ஆனாலும் அதிகாரத்தில் இருப்பவர்கள் அனைத்து வகையிலும் மக்களின் உழைப்பை அவர்களுக்கே தெரியாமல் சுரண்டி அவர்களை அடிமையாக மட்டுமே வைத்திருக்க நினைப்பார்கள் என்ற ஒரு விடயத்தை எதிர்த்து தங்கலான் எனும் ஒரு ஒடுக்கப்பட்ட இன மக்களின் தலைவன்  விடுதலைக்காக போராடியதை உணர்வுபூர்வமாக விவரிப்பதால் இந்த படத்தை தாராளமாக ஒரு முறை பட மாளிகைக்குச் சென்று ரசித்து, புதிய அனுபவத்தை பெறலாம்.