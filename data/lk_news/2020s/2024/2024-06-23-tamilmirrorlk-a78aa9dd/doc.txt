வீதி விபத்துகளில் 7 பேர் பலி: 15 பேர் காயம்

பொசன் தினத்திற்கு மறுநாள் இலங்கையின் பல இடங்களில் இடம்பெற்ற வீதி விபத்துக்களில் 7 பேர் உயிரிழந்துள்ளதுடன் மேலும் 15 பேர் காயமடைந்துள்ளதாக பொலிஸ் ஊடக அலுவலகம் தெரிவித்துள்ளது.

கண்டி- யாழ்ப்பாணம் வீதியில் மாத்தளை கொங்கஹமுல பிரதேசத்தில் தனியார் பேருந்து ஒன்றும் முச்சக்கர வண்டியும் நேருக்கு நேர் மோதியதில் மீகம்மன வடக்கு வத்தேகம பகுதியைச் சேர்ந்த 57 மற்றும் 17 வயதுடைய இரு பெண்கள் உயிரிழந்துள்ளதாக மாத்தளை பொலிஸார் தெரிவித்தனர்.

தம்புள்ளையில் இருந்து மாத்தளை நோக்கி பயணித்த பேருந்து வீதியோரம் நிறுத்தி வைக்கப்பட்டிருந்த இ.போ.சபைக்கு சொந்தமான பேருந்தொன்றை கடக்க முற்பட்ட போது எதிர்திசையில் இருந்து வந்த முச்சக்கர வண்டியுடன் மோதி இந்த விபத்து இடம்பெற்றுள்ளதாகவும் , முச்சக்கர வண்டியில் பயணித்தவர்கள் ஒரே குடும்பத்தை சேர்ந்தவர்கள் எனவும் மாத்தளை பொலிஸார் தெரிவித்தனர்.

அதேவேளை  ஹம்பேகமுவ, லிஹினாகல பிரதேசத்தில் மோட்டார் சைக்கிளுடன் மோதுண்ட பாதசாரி ஒருவர் வைத்தியசாலையில் அனுமதிக்கப்பட்ட பின்னர் உயிரிழந்துள்ளார். தம்வெல் ஒடைய பிரதேசத்தை சேர்ந்த 73 வயதுடைய நபரே இவ்வாறு உயிரிழந்துள்ளார்.

அத்துடன் , கொழும்பு - புத்தளம் வீதியின் ஜயபிம பகுதியில்,  பேருந்தொன்று முன்னாள் பயணித்த உழவு இயந்திரத்துடன் மோதியதில் உழவு இயந்திரத்தின் சாரதி உட்பட 10 பேர் காயமடைந்துள்ளதுடன், கிரிபாவை சேர்ந்த 58 வயதுடைய பெண் ஒருவர் உயிரிழந்துள்ளார் . மேலும் விபத்தில் காயமடைந்தவர்கள் சிலாபம் வைத்தியசாலையில் அனுமதிக்கப்பட்டுள்ளதாக பொலிஸார் தெரிவித்தனர்.

இந்நிலையில் , அனுராதபுரம் - பாதெனிய ஏ28 பிரதான வீதியில் தலாவ விவசாய சேவை நிலையத்திற்கு முன்பாக ஞாயிற்றுக்கிழமை (23) காலை ,  அனுராதபுரத்தில் இருந்து தலாவ நோக்கி பயணித்த முச்சக்கரவண்டியொன்றும், இரத்தினபுரி பகுதியில் இருந்து யாழ்ப்பாணம் நோக்கி பயணித்த பேருந்தொன்றும் நேருக்கு நேர் மோதி விபத்துக்குள்ளானதில் இரு இளைஞர்கள் உயிரிழந்துள்ளதுடன் மேலும் இருவர் படுகாயமடைந்த நிலையில் அனுராதபுரம் போதனா வைத்தியசாலையில் அனுமதிக்கப்பட்டுள்ளனர்

விபத்தில், எப்பாவல பொலிஸ் பிரிவிற்குட்பட்ட மடியாவ பகுதியைச் சேர்ந்த 24 வயதுடைய சுபுன் சாலிந்த பெரேரா மற்றும் 19 வயதுடைய கவிந்து மதுஷான் பத்மசிறி என்ற இரு இளைஞர்களே உயிரிழந்துள்ளனர்.

அனுராதபுரத்தில்  22ஆம் திகதி இரவு இடம்பெற்ற “புரவர உதாணய” பொசன் திருவிழாவில் கலந்து கொண்ட இளைஞர்கள் குழு, வீடு திரும்பிக் கொண்டிருந்த போதே இவ்விபத்து நேர்ந்துள்ளதாகவும் முச்சக்கரவண்டியின் வேகத்தை கட்டுப்படுத்த முடியாமல் பேருந்துடன் மோதி விபத்துக்குள்ளானதாகவும் சம்பவம் தொடர்பில் விசாரணைகளை மேற்கொண்டு வரும் தலாவ பொலிஸார் தெரிவித்தனர்.

மேலும், அனுராதபுரம் - ரம்பேவ வீதியில் பரசங்கஸ்வெவ பிரதேசத்தில் மோட்டார் சைக்கிளுடன் லொறியொன்று மோதியதில் ஒருவர் உயிரிழந்துள்ளதுடன் ஒருவர் காயமடைந்துள்ளதாக பொலிஸார் தெரிவிக்கின்றனர்.

ரம்பேவயிலிருந்து அனுராதபுரம் நோக்கி பயணித்த மோட்டார் சைக்கிள், வலதுபுறம் திரும்ப முற்பட்ட போது எதிர்திசையில் வந்த லொறி மோட்டார் சைக்கிளுடன் மோதியதில் இந்த விபத்து இடம்பெற்றுள்ளது.

இதன்போது மோட்டார்சைக்கிளில் பின்னாடி பயணித்த பரசங்கஸ்வெவ பிரதேசத்தை சேர்ந்த 57 வயதுடையவர் உயிரிழந்துள்ளதுடன் சாரதி காயமடைந்த நிலையில் ரம்பேவ வைத்தியசாலையில் அனுமதிக்கப்பட்டுள்ளார்.