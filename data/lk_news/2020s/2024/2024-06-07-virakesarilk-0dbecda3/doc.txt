ரோயல் பார்க் கொலையாளி சிங்கப்பூரில் இருக்கலாம் என சந்தேகம் - நாட்டிற்கு கொண்டுவருவதற்கான நடவடிக்கைகள் ஆரம்பம்

நீதிமன்றத்தின் தீர்ப்பை தொடர்ந்து ரோயல்பார்க் கொலையாளி டொன்சமந்த ஜூட் அன்டனி ஜெயமகவை வெளிநாட்டிலிருந்து  நாட்டிற்கு கொண்டுவருவதற்கான முயற்சிகளை அதிகாரிகள் ஆரம்பித்துள்ளனர்.

எனினும் சிங்கப்பூருக்கும் இலங்கைக்கும் இடையில் நாடு கடத்தல் தொடர்பான உடன்படிக்கைகள் எதுவும் இல்லை என்பதால்  குற்றவாளியை இலங்கைக்கு கொண்டுவருவதற்கான நடவடிக்கைகளில் பின்னடைவு ஏற்படலாம்.

இருநாடுகளுக்கும் இடையிலான இணக்கப்பாட்டின் அடிப்படையில் மாத்திரமே நாடு கடத்தல் தொடர்பான உடன்படிக்கை சாத்தியமாகும் ,இலங்கை வேறு பல நாடுகளுடன் இவ்வாறான உடன்படிக்கையில் கைச்சாத்திட்டுள்ளது.

ரோயல்பார்க் கொலையாளி ஜெயமஹ 2019 நவம்பர் 15ம் திகதி இலங்கையிலிருந்து வெளியேறினார் என தெரிவித்துள்ள பொலிஸார் ஜனாதிபதி பொதுமன்னிப்பு நவம்பர் 13ம் திகதி வழங்கப்பட்டது அவர் உடனடியாக கடவுச்சீட்டை பெற்றுக்கொண்டார் எனவும் தெரிவித்துள்ளனர்.

அவர் தற்போது வெளிநாட்டில் அனேகமாக சிங்கப்பூரில்  இருக்கலாம் என தெரிவித்துள்ள பொலிஸார் குற்றவாளியை   இலங்கைக்கு கொண்டுவருவதற்காக சர்வதேச உதவியை பெறமுயல்வதாக தெரிவித்துள்ளனர்.

அவர் இலங்கையிலிருந்து உரிய முறைப்படி வெளியேறியுள்ளதால் அவர் தற்போது தேடப்படும் கைதி என தெரிவித்து அவரைநாடு கடத்த உதவுமாறு வேண்டுகோள் விடுக்க முடியும் என பொலிஸ் பேச்சாளர் தெரிவித்துள்ளார்.