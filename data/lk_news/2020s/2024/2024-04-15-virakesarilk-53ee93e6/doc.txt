நேபாள கிரிக்கெட் வீரர் திப்பேந்த்ரா சிங்; ஒரே ஒவரில் 6 சிக்ஸ்கள் விளாசல்

சர்வதேச ரி20 கிரிக்கெட் போட்டியில் ஒரே ஒவரில் 6 சிக்ஸ்களை விளாசி நேபாள கிரிக்கெட் வீரர் திப்பேந்த்ரா சிங் ஆய்ரீ வரலாறு படைத்துள்ளார்.

சர்வதேச ரி20 கிரிக்கெட் போட்டி ஒன்றில் ஒரே ஓவரில் 6 சிக்ஸ்கள் விளாசிய மூன்றாவது வீரர் திப்பேந்த்ரா சிங் ஆவார்.

ஆசிய கிரிக்கெட் பேரவையினால் ஏற்பாடு செய்யப்பட்டுள்ள சர்வதேச ரி20 பிறீமியர் கிண்ண கிரிக்கெட் சுற்றுப் போட்டியில் கத்தாருக்கு எதிராக அல் அமீரத் விளையாட்டரங்கில் இந்த அரிய மைல்கல் சாதனையை திப்பேந்த்ரா சிங் ஆய்ரீ நிலைநாட்டினார்.

சர்வதேச ரி20 கிரிக்கெட் போட்டியில் இந்த சாதனைக்கான பட்டியலில் இந்தியாவின் யுவ்ராஜ் சிங், மேற்கிந்தியத் தீவுகளின் கீரன் பொலார்ட் ஆகியோருடன் ஆய்ரீ இணைந்துகொண்டுள்ளார்.

இங்கிலாந்துக்கு எதிராக 2007இல் நடைபெற்ற ரி20 உலகக் கிண்ண கிரிக்கெட் போட்டியிலேயே யுவ்ராஜ் சிங் முதலாவது வீரராக ஒரே ஓவரில் 6 சிக்ஸ்களை விளாசியிருந்தார். ஸ்டுவர்ட் ப்றோடின் ஓவரிலேயே யுவ்ராஜ் சிங் இந்த சாதனையை முதன் முதலில் நிலைநாட்டியிருந்தார்.

14 வருடங்கள் கழித்து கூலிஜ் விளையாட்டரங்கில் 2021இல் நடைபெற்ற இலங்கையுடனான  சர்வதேச ரி20 கிரிக்கெட்  போட்டியில் அக்கில தனஞ்சயவின் ஓவரில் கீரன் பொலார்ட் 6 சிக்ஸ்களை விளாசினார்.

ஆசிய கிரிக்கெட் பேரவை சர்வதேச ரி20 பிறீமியர் கிண்ண கிரிக்கெட்டில் 19 ஓவர் நிறைவில் ஆய்ரீ 15 பந்துகளில் 28 ஓட்டங்களுடன் களத்தில் இருந்தார்.

கத்தார் வீரர் கம்ரன் கான் வீசிய கடைசியும் 20ஆவதுமான ஓவரில் ஒவ்வொரு பந்தையும் சிக்ஸாக விளாசிய ஆய்ரீ, 21 பந்துகளில் 64 ஓட்டங்களுடன் ஆட்டம் இழக்காதிருந்தார்.

2016ஆம் ஆண்டு நடைபெற்ற 19 வயதுக்குட்பட்ட ஐசிசி ஆடவர் உலகக் கிண்ண கிரிக்கெட் போட்டியில் விளையாடிய ஆய்ரீ, தனது 17ஆவது வயதில் நேபாளத்தின் சிரேஷ்ட அணியில் இடம்பிடித்தார்.

சீனாவில் கடந்த வருடம் நடைபெற்ற ஆசிய விளையாட்டு விழா கிரிக்கெட் போட்டியில் மொங்கோலியாவுக்கு எதிராக 6 சிக்ஸ்களை தொடர்ச்சியாக விளாசியிருந்தார். ஆனால் அந்த சிக்ஸ்கள் 2 வேறு ஓவர்களில் பெறப்பட்டிருந்தது.

அப் போட்டியில் 9 பந்துகளில் 50 ஓட்டங்களைக் குவித்து அதிவேக அரைச் சதத்தைப் பூர்த்திசெய்த சாதனையாளரானார்.

அதற்கு முன்னர் யுவ்ராஜ் சிங் 12 பந்துகளில் 50 ஓட்டங்களைப் பெற்று முன்னைய அதிவேக அரைச் சத சாதனைக்கு சொந்தக்காரராக இருந்தார்.

ஆய்ரியின் இந்த சாதனைகளானது ஐசிசி ரி20 உலகக் கிண்ண கிரிக்கெட் போட்டியில் நேபாளத்துக்கு உற்சாகத்தைக் கொடுக்கும் என்பது உறுதி.

கரிபியன் தீவுகளிலும் ஐக்கிய அமெரிக்காவிலும் கூட்டாக ஐசிசி ஆடவர் ரி20 உலகக் கிண்ண கிரிக்கெட் போட்டி ஜூன் மாதம்  கூட்டாக  நடைபெறவுள்ளது.

அப் போட்டியில் தென் ஆபிரிக்கா, இலங்கை, பங்களாதேஷ், நெதர்லாந்து ஆகிய நாடுகளுடன் டி குழுவில் நேபாளம் இடம்பெறுகிறது.