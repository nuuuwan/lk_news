1700 ரூபாவுக்கு ஜூன் 10 வரையில் கால அவகாசம் - வடிவேல் சுரேஷ்

வழமை மாறாது,வேலைப்பளு அதிகரிக்கப்படாமல் தொழிலாளர்கள் வஞ்சிக்கப்படாமல் 1700 ரூபா பெற்றுக்கொடுக்கப்படும் என்பதை அரசாங்கம் உறுதிப்படுத்த வேண்டும் என்று ஜனாதிபதியின் சிரேஷ்ட ஆலோசகரும் பாராளுமன்ற உறுப்பினருமான வடிவேல் சுரேஷ் தெரிவித்துள்ளார்.

தொழிலாளர்களின் சம்பள விவகாரம், பெருந்தோட்ட நிர்வாக முறைமை மற்றும் பெருந்தோட்ட காடாக்கல் தொடர்பில் வீரகேசரி வார வெளியீட்டுக்கு அவர் வழங்கிய பிரத்தியேக செவ்வி வருமாறு

கேள்வி: சம்பள உயர்வு குறித்த வர்த்தமானி அறிவித்தலை கம்பனிகள் சட்டரீதியாக சவாலுக்கு உட்படுத்தும் பட்சத்தில் அரசாங்கத்தின் அடுத்தக்கட்ட நகர்வு என்வென்பதை கூறமுடியுமா?

பதில்: சம்பள விவகாரத்தை பொ றுத்தமட்டில் தோட்டத் தொழிலாளர்களே சட்டத்தை நாடவேண்டும். ஆனால் வழமைக்கு மாறாக தோட்ட கம்பனிகளே சட்டத்தை நாடுவதற்கு முயற்சிக்கின்றன. ஆயிரம் ரூபா சம்பள விடயத்திலும் கம்பனிகள் உயர் நீதிமன்றம்வரை சென்றன. இறுதியில் ஆயிரம் ரூபாவை வழங்க முடியு மென தொழிலாளர்களுக்கு சாதகமாக தீர்ப்பளிக்கப்பட்டது. அதேபோன்று இந்த முறையும் கம்பனிகள் நீதிமன்றை நாடுமானால் தொழிலாளர்கள் சார்பில் மன்றில் ஆஜராவதற்கு சட்டத்தரணிகளை ஏற்பாடு செய்து தருவோம் என ஜனாதிபதி ரணில் விக்கிரமசிங்க உறுதியளித்துள்ளார். எனவே இம்முறை கம்பனிகள் எவ்வித குளறுபிடிகளையும் மேற்கொள்ள இடமளிக்கப்போவதில்லை.

கேள்வி: கம்பனிகள் 1200 ரூபா வழங்குவது தொடர்பில் அவதானம் செலுத்தியுள்ளதாக தொழில் அமைச்சர் மனுஷநாணயக்கார தெரிவித்துள்ளமை தொடர்பில் தங்களின் நிலைப்பாடு என்ன?

பதில்: இம்முறை கம்பனிகள் சாக்குபோக்கு சொல்ல முடியாது. மே முதலாம் திகதியிலிருந்து அமுலாகும்வகையில் 1700 ரூபா சம்பள அதிகரிப்பு குறித்த வர்த்தமானி அறிவித்தலை தொழில் ஆணையாளர் விடுத்துள்ளார். இதனை மேலும் உறுதிப்படுத்தும் வகையில் ஜனாதிபதி ரணில் விக்கிரமசிங்க தொழிலாளர்கள் மத்தியில் வாக்குறுதியளித்துள்ளார். ஆகவே இந்த வர்த்தமானி அறிவித்தலின் பிரகாரம் ஜூன் 10ஆம் திகதி 1700 ரூபா சம்பளம் வழங்கப்பட வேண்டும்.

மாறாக எதிர்வரும் 15ஆம் திகதிக்குள் ஆட்சேபனை தெரிவிக்கும் போர்வையில் கம்பனிகள் ஏதேனும் நாடகங்களை அரங்கேற்றினால் தகுந்த பதிலடி கொடுக்கப்படும்.

கேள்வி: 1350 ரூபா என்ற அடிப்படை சம்பளத்துக்குள்  தொழிலாளர்கள் பறிக்க வேண்டிய தேயிலை அளவு தீர்மானிக்கப்பட்டுள்ளதா?

பதில்: தோட்டத்தொழிலாளர்களுக்கு 1350 ரூபா அடிப்படை சம்பளமும் நாளாந்த விசேட கொடுப்பனவு 350 ரூபாவும் மேலதிக கொழுந்துக்கான கொடுப்பனவாக 80 ரூபாவும் வழங்குவதற்கு உத்தேசித்துள்ளதாக தெரிவித்து தொழில் ஆணையாளர் ஏப்ரல் 30ஆம் திகதி நள்ளிரவு முதல் அமுலாகும்வகையில் வர்த்தமானி அறிவித்தல் ஊடாக தெரிவித்துள்ளார்.

இதில் 1350 ரூபா  என்ற அடிப்படை சம்பளத்துக்குள் நாளொன்றுக்கு ‘முழுபெயர்’ என்று சொல்லக்கூடிய ஒருநாள் சம்பளத்தை பெற தொழிலாளர்கள் பறிக்க வேண்டிய தேயிலை அளவு தொடர்பில் இன்னும் தீர்மானிக்கப்படவில்லை.

வர்த்தமானி அறித்தல் தொடர்பில் கம்பனிகளின் நிலைப்பாடு தெரிந்த பின்னரே இது தொடர்பில் தொழிற்சங்கங்கள் முகாமைத்துவத்துடன் கூடி பேசி தீர்மானிக்க முடியும்.

பிரதேத்துக்கு பிரதேசம் காலநிலைகளுக்கு ஏற்ப தேயிலையின் வளர்ச்சி, தரம் என்பன வேறுபடும். எனவே இந்த விடயத்தில் தொழிற்சங்கங்கள் சரியாக காய்நகர்த்த வேண்டியுள்ளது.

கேள்வி: ஆயிரம் ரூபா சம்பளத்தையே 22 பெருந்தோட்டக் கம்பனிகளும் முறையாக வழங்குவதில்லையென கூறப்படுகிறதே?

பதில்: அது உண்மைதான். ஆனால் எல்லா கம்பனிகளையும் குறைகூற முடியாது. குறிப்பாக தம்ரோ,லலான் போன்ற கம்பனிகளில் சம்பள விவகாரம் குறித்த முறைப்பாடுகள் ஒப்பிட்டளவில் குறைவாகவே உள்ளன.

மாறாக ஏனைய கம்பனிகளில் ஆயிரம் ரூபாவை வழங்க வேண்டுமென்பதற்காக தொழிலாளர்களுக்கு அதிகரித்த வேலைசுமையை கொடுத்து பழிவாங்கும் செயற்பாடுகள் முன்னெடுக்கப்படுகின்றன. இதன்விளைவாக தொழிலாளர்கள் வேலையை விட்டு வெளியேறுகின்றனர்.

இதனால் தோட்டங்களை பராமரிக்க முடியா தென தெரிவித்து திட்டமிட்டவகையில் காடாக் கும் செயற்பாடுகளும் முன்னெடுக்கப்பட்டு வருகின்றன.

பெருந்தோட்ட நிர்வாக முறைமையில் மாற்றத்தை கொண்டுவர வேண்டிய தேவையொன்று தற்போது காணப்படுகிறது. காரணம் தொழிலாளர்களை நிர்வாகம் நடத்துகின்ற முறைமை, அவர்களை வஞ்சிக்கும் வகையிலான பழிவாங்கல் செயற்பாடுகள் தொடர்ந்து அதிகரித்து வருகின்றது.

1992ஆம் ஆண்டு கம்பனிகளை தோட்டங்களை பொறுப்பேற்றப்போது கிட்டத்தட்ட 12இலட்சம் தொழிலாளர்கள் இருந்ததாக தெரிவிக்கப்படுகிறது. ஆனால் இன்றுவெறும் 143 ஆயிரம் தொழிலாளர்களே இருக்கின்றனர். இவர்களில் 80 சதவீதமானவர்கள் பெண்களாக இருக்கின்றனர். இவர்களே தோட்டங்களில் கவ்வாத்து முதற்கொண்டு வடிகாண் வெட்டுவது வரை ஆண்களுக்கு நிகராக வேலை செய்ய வேண்டியுள்ளது.

மலையகத்தில் 17 இலட்சம் இந்தியவம்சாவளி மக்கள் வாழுகின்றனர். 1984 போன்ற காலப்பகுதியில் ஏற்பட்ட இனக்கலவரங்களையடுத்து மலையகத்திலிருந்து மக்கள் குடியேறவேண்டியேற்பட்டது.

அந்தவகையில் சுமார் 128 ஆயிரம் குடும்பங்கள் வன்னியிலும் 50ஆயிரம் குடும்பங்கள் மட்டக்களப்பிலும் இன்னும் பலர் தென்னிலங்கையிலும் என மலையக மக்கள் பலர் தமது கலாசாரத்தை தொலைத்து பூர்வீகம் அறியாமல் பரந்து வாழுகின்றனர். இதனால் மலையக மக்களின் சனத்தொகையில் பாரிய வீழ்ச்சியொன்று ஏற்பட்டுள்ளது.

பதில்: ஆமாம். பெருந்தோட்ட நிர்வாக முறைமையிலுள்ள கெடுபிடி, அழுத்தம் உள்ளிட்ட காரணங்களால் தற்போது 20 சதவீதமான ஆண்களே தோட்டங்களில் வேலை செய்கின்றனர். இதனால் தேயிலை மலைகளை துப்பரவு செய்வது, கவ்வாத்து, மரங்களை வெட்டுவது, உரமிடுவது போன்ற வேலைகளுக்கு ஆட்கள் இல்லாமையால் தோட்டங்கள் பராமரிப்பின்றி காடுகளாக்கப்பட்டு வருகின்றன. இதன்விளைவாக காடுகளிலுள்ள சிறுத்தைகள்,

விஷ பாம்புகள் தேயிலை மலைகளில் வாழுகின்றன. தற்போது ஊவா மாகாணத்தில் பல பகுதிகளில் சிறுத்தைகளின் நடமாட்டம் அதிகரித்துள்ளது. யானை,மனித போராட்டத்துக்கு மத்தியில் தற்போது சிறுத்தை, மனித போராட்டமும் அதிகரித்துள்ளது.

மலையகத்தில் மாத்திரம் 16ஆயிரம் எக்டர் தேயிலை மலைகள் தரிசு நிலங்களாக மாற்றப்பட்டுள்ளன. கிட்டத்தட்ட 87 தொழிற்சாலைகள் மூடப்பட்டுள்ளன. இவற்றுக்கு மத்தியில் அதிகரித்துள்ள காட்டு விலங்குகளின் நடமாட்டம்.

இவற்றுக்கிடையில் வாழ்வாதார பிரச்சினை. இதுபோன்ற இன்னோரன்ன பிரச்சினைகளால் பெருந்தோட்ட தொழிலாளர் குடும்பங்கள் தாமாகவே புலம்பெயர வேண்டிய ஒரு நிர்ப்பந்தம் ஏற்பட்டுள்ளது. இவை அனைத்தும் திட்டமிட்டு மலையகத்தை இல்லாமலாக்க முன்னெடுக்கப்படும் நீண்டகால சதி என்றே சொல்ல வேண்டும். எனவேதான் தேயிலைத் தோட்டங்களை தொழிலாளர்களுக்கு பிரித்துக்கொடுத்து அவர்களை சிறுதோட்ட உரிமையாளர்களாக்க வேண்டும் என வலியுறுத்தி வருகின்றோம்.

பதில்: கிரியெல்ல பொலிஸ் பிரிவுக்குட்பட்ட துன்ஹிந்த தனியார் கம்பனி நிர்வகிக்கும் இரத்தினபுரி தும்பரை தோட்டத்தின் 82ஆம் பிரிவில் தோட்ட அதிகாரி உள்ளிட்ட சிலர் தொழிலாளர் குடியிருப்புக்கேச் சென்று தொழிலாளர் குடும்பமொன்றை தாக்கியமை வன்மையாக கண்டிக்கத்தக்கது. இதை இப்படியே விட்டுவிடப் போவதில்லை.

இச்சம்பவம் இடம்பெற்று 3 நாட்களுக்கு பின்னரே சமூக வலைத்தளங்கள் ஊடாக தெரியவந்துள்ளது. பல இடங்களில் இதுபோன்ற சம்பவங்கள் தொடர்ந்தும் பதிவாகி வருகின்றன. கடந்த வருடமும் மாத்தளை ரத்வத்தை, காவத்தை வெல்லந்த போன்ற பகுதிகளிலும் இவ்வாறான சம்பவங்கள் பதிவாகியிருந்தன.

இரத்தினபுரி தும்பரை தாக்குதல் சம்பவத்தில் பாதிக்கப்பட்ட தோட்டத்தொழிலாளர்களின் அடிப்படை உரிமை மீறப்பட்டு அவர்களது பாதுகாப்புக்கே அச்சுறுத்தல் ஏற்பட்டுள்ளது. கைநீட்டி அடாவடித்தனம் செய்வதற்கு இங்கு யாருக்கும் உரிமையில்லை. இது தொடர்பில் சம்பந்தப்பட்ட தோட்ட நிர்வாகத்துக்கு எதிராக சட்ட நடவடிக்கை எடுக்கப்பட்டுள்ளது.

கேள்வி: ஒப்பிட்டளவில் தனியார் தோட்டங்களிலேயே இவ்வாறான அடக்குமுறை சம்பவங்கள் பதிவாகின்றன. அதற்கு காரணம் என்ன?

பதில்: தோட்ட நிர்வாகங்களின் இதுபோன்ற அடாவடி சம்பவங்களை எடுத்துபார்த்தால், எங்கெல்லாம் தமிழ் அரசியில் பிரதிநிதித்துவம் குறைவாக உள்ளதோ அங்குதான் இவ்வாறான சம்பவங்கள் பதிவாகின்றன. அதாவது கேட்பதற்கு யாருமில்லை அல்லது தலையிட மாட்டார்கள் என்ற இருமாப்பில்தான் இவ்வாறான சம்பவங்களை தனியார் கம்பனிகள் அரங்கேற்றுகின்றன. எனவே இந்த விடயத்தில் மலையக அரசியல் கட்சிகளுக்கும் தொழிற்சங்கங்களுக்கும் பாரிய பொறுப்புள்ளது.

கேள்வி: அப்படியானால் இவ்வாறான பகுதிகளில் தமிழ் அரசியல் பிரதிநிதித்துவத்தை அதிகரிப்பதற்கு என்ன செய்வதாக உத்தேசம்?

பதில்: இந்த கேள்விக்கு மலையகத்தின் சகல மக்கள் பிரதிநிதிகளும் பதிலளிக்க வேண்டும். என்னைக் கேட்டால், தமிழ் மக்கள் சிதறி வாழும் பகுதிகளென கூறப்படும் களுத்துறை,கேகாலை, இரத்தினபுரி போன்ற மாவட்டங்களில் ஒவ்வொரு கட்சியும் தமது பிரதிநிகளை களமிறக்கி சேவைகளை முன்னெடுக்க வேண்டும்.

பாராளுமன்ற தேர்தலில் மலையக கட்சியொன்றுக்கு கிடைக்கும் தேசிய பட்டியல் உறுப்பினரை தமிழ் பிரதிநிதித்துவம் இல்லாத பகுதிகளுக்கு நியமிப்பதன் ஊடாக சிதறி வாழும் மலையக மக்களுக்காக குரல் கொடுக்க முடியும்.

அப்படி செய்யும்பட்சத்தில் சிங்கள சமூகங்களோடு வாழும் தமிழ்பேசும் மலையக மக்களுக்கு குரல்கொடுப்பதற்கு தமிழ் பிரதிநியொருவர் அங்கே இருப்பார்.

என்னுடைய பூர்வீகம் நுவரெலியா மாவட்டம் என்றாலும் நான் பிரதிநிதித்துவம் செய்யும் மாவட்டமாக பதுளை மாவட்டம் அமைந்துள்ளது. பதுளை மாவட்டத்தில் 68 பெருந்தோட்டங்களும் 365 பிரிவுகளும் உள்ளன. இந்த  தமிழ் பிரதிநிதியொருவர் வரவே முடியாது என சவால் விடுக்கப்பட்ட காலத்தில் 2004ஆம் ஆண்டு பதுளையில் நான் உட்பட இரண்டு உறுப்பினர்கள் பாராளுமன்றம் சென்றோம்.

நான் அரசியல் இலாபம் பார்த்திருந்தால் இன்று பதுளையில் இராணுவ முகாம்கள் பல அமைக்கப்பட்டிருக்கும். பல தோட்டங்கள் மூடப்பட்டிருக்கும். குப்பை மேடுகள் அதிகரித்திருக்கும். எனக்கு எதிராக பதுளை மாவட்டத்துக்குட்பட்ட பொலிஸ் நிலையங்களில் 22 வழக்குகள் காணப்படுகின்றன.

அதற்காக ஒருபோதும் நான் பின்வாங்கியதில்லை. ஆகவே அரசியல் கட்சிகளும் பிரதிநிதிகளும் தமது சமூகம், இனம் குறித்து தாகத்தோடு சேவைகளை முன்னெடுப்பது தொடர்பில் சிந்திக்க வேண்டும்.

பதில்: தற்போதைய ஜனாதிபதி ரணில் விக்கிரமசிங்க நாட்டை வங்குரோத்து நிலையிலிருந்து மீட்டெடுத்துள்ளார் என்பதை ஏற்றுக்கொள்ளத்தான் வேண்டும். அதேநேரம் இந்த அரசாங்கம் சம்பள உயர்வு, காணி, வீடமைப்பு ஆகிய முக்கிய மூன்று விடயங்களை பெற்றுக்கொடுப்பதாக வாக்குறுதியளித்துள்ளது.

இவை நடைமுறைக்கு சாத்தியமாகும்வரை எமது ஆதரவு தொடர்பில் அறிவிக்கப்போவதில்லை. அதேநேரம் பொதுமக்களும் தமது வாக்குகளை சிறதடிக்காமல் படித்த, சேவை மனப்பான்மை கொண்ட வேட்பாளர்களை தெரிவு செய்ய வேண்டுமென்பதில் தெளிவாக இருக்க வேண்டும்