අභිරහස් මරණ දෙකක්

නොච්චියාගම - පන්වැව ප්‍රදේශයේ පුද්ගලයෙකු කුඹුරක ඇති වළක් තුළ සැකකටයුතු ලෙස මිය ගොස් තිබේ.

ඒ සම්බන්ධයෙන් ඊයේ (02) දහවල් කාලයේ දී නොච්චියාගම පොලීසියට ලද තොරතුරක් මත පරික්ෂණ ආරම්භ කර ඇත.

මිය ගොස් ඇත්තේ, මාරගහවැව - නොච්චියාගම ප්‍රදේශයේ පදිංචි 35 හැවිරිදි පුද්ගලයෙකි.

මරණකරු පෙරේදා සවස් කාලයේ දී කුඹුරේ ඇති පැලට යන බව පවසා නිවසින් පිට ව ගොස් තිබිණි.

ඔහු යළි නිවස වෙත නොපැමිණීම හේතුවෙන් මරණකරුගේ බිරිඳ විසින් නොච්චියාගම පොලිස් ස්ථානයට පැමිණිල්ලක් ද කර ඇත.

මරණයට හේතුව මෙතෙක් අනාවරණය වී නොමැති අතර, සිද්ධිය සම්බන්ධයෙන් නොච්චියාගම පොලීසිය වැඩිදුර විමර්ශන සිදු කරයි.

මේ අතර මීගමුව - කාමච්චෝඩය පොළ භූමියේ තිබී නාඳුනන පිරිමි පුද්ගලයෙකුගේ මළ සිරුරක් හමු ව තිබේ.

මරණකරුගේ අනන්‍යතාව මෙතෙක් තහවුරු වී නොමැති අතර, ඔහු වයස අවුරුදු 60ත් 70ත් අතර වයසේ පසු වන, උස අඩි 05යි අගල් 06ක් පමණ වන, තළෙළු සාමාන්‍ය සිරුරක් සහිත පුද්ගලයෙකු බව පොලීසිය පවසයි.

ඔහු නිල් හා ගුරු පාට බතික් සරමක් හා ගුරු පාට අත්දිග කමිසයක් හැඳ සිටින බව පොලීිසිය සඳහන් කරයි.