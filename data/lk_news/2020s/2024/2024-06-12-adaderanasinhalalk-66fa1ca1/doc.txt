සමාජයට ආදර්ශයක් වූ පුරවැසියන්ට පොලීසියෙන් තෑගි

මත්ද්‍රව්‍ය උවදුර සහ පාතාලය මේ වසර අවසන් වනවිට මෙරටින් තුරන් කරන බව පොලිස්පති දේශබන්දු තෙන්නකෝන් මහතා පවසයි.

එමෙන්ම විෂය භාර අමාත්‍ය ටිරාන් අලස් මහතා පෙන්වා දෙන්නේ, යුක්තිය මෙහෙයුම ලබන මස සිට වෙනස් ආකාරයකින් සිදුකරන බවය.

"ලබන වසරේ පොලිස් නිලධාරීන්ගේ වැටුප් අනිවාර්යයෙන් වැඩි කරනවා. එවිට ඔබේ වැටුප හමුදාවේ වැටුපට සමාන වැටුපක් වෙයි. මට ඕනේ හරියට වැඩේ කෙරෙන්න. හොරකම් නොකරන්න."

අද (12) මහජන ආරක්ෂක අමාත්‍යාංශයේ පැවැති උත්සවයකට එක්වෙමින් මේ බව සඳහන් කෙරුණි.

සමාජයට සුවිශේෂී මෙහෙවරක් සිදුකළ පොලිස් නිලධාරීන් සහ සිවිල් පුරවැසියන් මෙන්ම පොලිස් නිල සුනඛයින්ද ඇගයීම අද සිදුකෙරුණේ මහජන ආරක්ෂක අමාත්‍යාංශ ශ්‍රවණාගාරයේදීය.

ඒ අනුව පොලිස් නිලධාරීන්ද ඇතුළු 237 දෙනෙකුට මෙහිදී පිරිනැමුණු මුදල රුපියල් දෙකෝටි 35 ලක්ෂයකට අධිකය.

එහිදී, වැලිඔය ප්‍රදේශයේදී පුද්ගලයෙකු සිව් හැවිරිදි දැරියකට අමානුෂික ලෙස පහරදෙන වීඩියෝව සමාජ මාධ්‍ය වෙත මුදාහැරි තරුණයාට රුපියල් ලක්ෂ 05 ක ත්‍යාග මුදලක් පිරිනැමුණි.

එමෙන්ම පසුගිය මැයි මස 29 වනදා කැලණි ගඟේ සැඩ පහරකට හසුවී ගසාගෙන යමින් සිටි කාන්තාවක් නිරුපද්‍රිතව බේරාගැනීමට පියවර ගත් සිවිල් පුරවැසියෙක් වන සමන් අසිත සිගේරාට රුපියල් ලක්ෂයක ත්‍යාග මුදලක් පිරිනැමුණු අතර එම සිදුවීමට මැදිහත්වූ කඩුවෙල පොලිස් ස්ථානාධිපති පොලිස් පරීක්ෂක ඛාන් වීරසිංහ ඇතුළු නිලධාරීන්ට පොලිස්පති ප්‍රශංසා සහ ත්‍යාගද පිරිනැමුණි.

එසේම, විවිධ වැටලීම් වෙනුවෙන් පොලිස් නිල සුනඛයින් හැසිර වූ පොලිස් නිලධාරීන් වෙත ද ත්‍යාග පිරිනැමීම සිදුකෙරුණි.