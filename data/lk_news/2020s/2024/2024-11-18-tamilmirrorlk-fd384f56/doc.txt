புலமைப்பரிசில் பரீட்சை விவகாரம்;உயர் நீதிமன்றம் அதிரடி உத்தரவு

2024 ஆம் ஆண்டுக்கான தரம் 05 புலமைப்பரிசில் பரீட்சை பெறுபேறுகளை வெளியிடுவதை இடைநிறுத்தி இலங்கை உயர் நீதிமன்றம் இன்று இடைக்காலத் தடையுத்தரவு பிறப்பித்துள்ளது.

பெற்றோர் மற்றும் மாணவர்கள் குழு தாக்கல் செய்த அடிப்படை உரிமைகள் (FR) மனுவை பரிசீலித்த நீதிமன்றம் இந்த உத்தரவை பிறப்பித்தது.

2024 ஆம் ஆண்டு நடைபெற்ற தரம் 05 புலமைப்பரிசில் பரீட்சையை சவால் செய்து குறித்த குழு மனுவைத் தாக்கல் செய்தது.

செப்டெம்பர் மாதம் நடைபெற்ற தரம் 05 புலமைப்பரிசில் பரீட்சை தாளுடன் முன்னோடி பரீட்சைத் தாள் பகிரப்பட்டதால் சர்ச்சை ஏற்பட்டது.

புலமைப்பரிசில் பரீட்சையின் முதலாம் தாளில் உள்ள சில வினாக்களை ஒத்த வினாக்களுடன் கூடிய பயிற்சிப் பத்திரம் பரீட்சைக்கு முன்னதாக அலவ்வ பிரதேசத்தில் உள்ள தனியார் வகுப்பு ஆசிரியர் ஒருவரால் விநியோகிக்கப்பட்டது.

அப்போது, ​​பல்வேறு தரப்பினர் அளித்த முறைப்பாடுகளை அடுத்து, பரீட்சைகள் திணைக்களம் விசாரணை நடத்தியது.

பரீட்சைகள் திணைக்களத்தின் பிரதி ஆணையாளரால் செய்யப்பட்ட முறைப்பாடு, குற்றப் புலனாய்வுத் திணைக்களத்தினரின் (சிஐடி) விசாரணைக்கும் வழிவகுத்தது.

அதன் பின்னர், தரம் 5 புலமைப்பரிசில் பரீட்சையின் கேள்விகள் கசிந்ததாகக் கூறப்படும் குற்றச்சாட்டில் இரண்டு சந்தேக நபர்களை பொலிஸார் கைது செய்தனர்.

இதனைத் தொடர்ந்து மூன்று கேள்விகள் கசிந்தமை தொடர்பில் சர்ச்சைகள் எழுந்துள்ள போதிலும் மீண்டும் பரீட்சை நடத்தப்பட மாட்டாது எனவும் அனைத்து மாணவர்களும் இந்தக் கேள்விகளுக்கான முழு மதிப்பெண்களைப் பெறுவார்கள் எனவும் பரீட்சைகள் ஆணையாளர் நாயகம் அறிவித்தமையும் குறிப்பிடத்தக்கது.