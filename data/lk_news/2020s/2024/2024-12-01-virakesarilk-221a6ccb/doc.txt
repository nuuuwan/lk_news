தோல்வி கண்டோர்   வேதனைகளும்  பெங்கால் புயலும்

ஜனாதிபதி அநுரகுமார திசாநாயக்க மற்றும் வெளிவிவகார அமைச்சர் விஜித ஹேரத் ஆகியோரை கடந்த  மாதம்  18ஆம் திகதி  திங்கட்கிழமை தொலை பேசியில் தொடர்புகொண்ட முன்னாள் ஜனாதிபதி  ரணில்  விக்கிரமசிங்க, வாழ்த்துக்களை தெரிவித்ததுடன்    ‘பெரும்பான்மையான  மக்கள் ஆணை உங்களுக்கு கிடைக்கப்பெற்றுள்ளது. எனவே மழை பெய்தாலும், வரட்சி ஏற்பட்டாலும் இரண்டின் பொறுப்பையும் நீங்களே ஏற்க வேண்டும்”  என்று ஜனாதிபதி  அநுரவிடம் தெரிவித்திருந்தார்.

அரசியல் களத்தில்  எதிரிகள் என்றாலும் வெற்றி பெற்ற தரப்புக்கு வாழ்த்து தெரிவிப்பதென்பது எதிரணியினரின் ஒரு நாகரிக அரசியல் கலாசாரம். அது சிரேஷ்ட அரசியல்வாதி ரணிலிடம் தாராளமாகவே உள்ளது. அதிலும் அவர் ஜனாதிபதி அநுரவிடம் வரட்சி ஏற்பட்டாலும் மழை பெய்தாலும் இரண்டின் பொறுப்பையும் ஏற்க வேண்டுமென கூறியதன் அர்த்தம் அரசியல் அகராதியில் வேறு என்றாலும் இப்போது  நாட்டில் ஏற்பட்டிருக்கும் இயற்கை சீற்றத்தின் விளைவுகளை ஜனாதிபதி அநுர எதிர்கொண்டிருக்கின்றார். இதுவொரு வகையில் அநுரவின் நிர்வாகத் திறமைக்கு விடுக்கப்பட்டிருக்கும் சவால் எனலாம். ஏனென்றால் ரணில் ஜனாதிபதியாக இருந்த காலத்தில் குறிப்பிடும் படியான எந்த இயற்கை சீற்றங்களும் ஏற்படவில்லை.

தென் மேற்கு வங்கக் கடலில் உருவான ஆழ்ந்த காற்றழுத்த தாழ்வு மண்டலம் புயலாக உருமாறி இலங்கையையும் தமிழகத்தின் நாகபட்டிணம், கடலூர் உள்ளிட்ட வடகடலோர மாவட்டங்களிலும் தாக்கத்தை ஏற்படுத்தியுள்ளது. இந்த புயலுக்கு ‘பெங்கால்’ எனப் பெயரிடப்பட்டுள்ளது. இலங்கையின் வடக்கு கிழக்கு பிரதேசங்கள் உட்பட நாட்டின் பல பாகங்களிலும்  இந்த புயலால் ஏற்பட்ட காலநிலை மாற்றமானது  தொடர்ச்சியான மழையை உருவாக்கி விட்டிருந்தது.

இதன் காரணமாக வெள்ளம் பெருக்கெடுக்க உயிர்ச்சேதங்களும், பெருமளவில் பொருட்சேதங்களும் ஏற்பட்டன. உயர்தர பரீட்சைகளும் எதிர்வரும் 3 ஆம் திகதி புதன்கிழமை வரை ஒத்தி வைக்கப்பட்டுள்ளன.

இந்த இயற்கை அனர்த்தம் குறித்து மாறுபட்ட கருத்துகள் சமூக ஊடகங்களில்  வலம் வரத் தொடங்கியிருந்தன. புதிய ஜனாதிபதியும் அரசாங்கமும் ராசி இல்லாதவர்கள் என்றும் தேசிய மக்கள் சக்தியினர் ஆட்சியமைத்ததாலேயே இந்த அனர்த்தம் ஏற்பட்டது என்றும் பலரும் பதிவுகளை இட ஆரம்பித்தனர். இவர்கள் எல்லோரும் யார் என்பதை ஆராய்ந்து பார்த்தால் அனைவருமே எதிர்க்கட்சிகளை சேர்ந்தவர்களும் பாராளுமன்றத் தேர்தலில் போட்டியிட்டு தோல்வியைத் தழுவிய முன்னாள் அமைச்சர்கள், எம்.பிக்களின் ஆதரவாளர்களும் என்பது தெரிந்தது.

இலங்கையில் இதற்கு முன்பதாக இயற்கை அனர்த்தமே இடம்பெற்றிருக்கவில்லை என்றும்,  தேசிய மக்கள் சக்தி ஆட்சியமைத்த பின்னரே இவ்வாறான சம்பவங்கள் இடம்பெற்று வருவதாகவும் சில கற்றறிந்தவர்களே பதிவிட்டிருந்தமை அவர்களினதும் அவர்கள் சார்ந்த  கட்சிகளினதும்  வயிற்றெரிச்சல்களின் வெளிப்பாடுகளாகவே இருந்தன.

இவ்வாறு கிண்டல் தொனி கலந்த கருத்துகளை பதிவிட்டிருந்தவர்கள் தேசிய மக்கள் சக்தியின் தேர்தல் பிரசார வாக்கியமான நாடு அநுரவிடம் (ரட்ட அநுரட்ட) என்ற வாசகத்தின் பின்னால் நாடு தண்ணீரில்  (லங்கா வத்துரட்ட) எனப் பதிவிட்டு அதை பகிர்ந்து தமது இன்பம் கண்டிருந்தனர்.

இவ்வாறு பதிவிட்டவர்களின் பிரதேசங்களிலும் வெள்ள அனர்த்தங்கள் , சேதங்கள் ஏற்பட்டிருந்தன. ஆனால் பாதிக்கப்பட்டவர்களைச் சென்று அவர்கள் பார்வையிட்டதாகவோ அல்லது அவர்களுக்கு தம்மாலான ஏதாவது உதவிகளை முன்னெடுத்ததாகவோ எந்த தகவல்களும் இல்லை.  இயற்கையின் சீற்றத்தை எவராலும் தடுக்கவோ கட்டுப்படுத்தவோ முடியாது.

அடைமழை , வெள்ளம், புயல், சூறாவளி ஆகிய இயற்கை சீற்றங்கள் நாடு, தேசம், மதம், இனம், மொழி பார்த்து ஏற்படுவதில்லை. இதை பாமரர்களும் அறிவர். ஆனால் கடந்த 25 ஆம் திகதியிலிருந்து உருவான இயற்கை மாற்றங்களுக்குக் காரணம் தேசிய மக்கள் சக்தி தான் என்ற கருத்துக்கள்,   இந்த அரசாங்கத்தின் மீதான காழ்ப்புணர்ச்சிகளை வெளிப்படுத்துவதாக இருக்கின்றன. மாத்திரமின்றி தோல்வியைத் தழுவியவர்களின் வயிற்றெரிச்சல்களின் வெளிப்பாடாகவும் அமைந்துள்ளன.

வரலாற்றை எடுத்து நோக்கினோமானால், இலங்கையை புரட்டிப்போட்ட இயற்கை அனர்த்தமாக 2004 ஆம் ஆண்டு டிசம்பர் மாதம் 26 ஆம் திகதி ஏற்பட்ட சுனாமி பேரழிவை கூறலாம். இந்திய பெருங்கடலில் ஏற்பட்ட இந்த அனர்த்தத்தினால் கூடுதல் பாதிப்பை எதிர்நோக்கிய நாடாக இலங்கையின்  வடக்கு மற்றும் கிழக்கு கரையோரப்பிரதேசங்கள் விளங்கின. இந்த அனர்த்தம் காரணமாக சுமார் 30 ஆயிரம் மக்கள் கொல்லப்பட்டனர். பத்து இலட்சம் வரையானோர் இடம்பெயர வேண்டிய சூழ்நிலைகள் ஏற்பட்டன. சுமார் 15 இலட்சம் பேரின் வாழ்வாதாரங்கள் பாதிக்கப்பட்டன.

அச்சந்தர்ப்பத்தில் ஜனாதிபதியாக இருந்தவர் சந்திரிக்கா பண்டாரநாயக்க அம்மையார். யுத்தம் முனைப்புற்றிருந்த அக்காலகட்டத்தில் வடக்கில்  விடுதலை புலிகளும் தமிழர் புனர்வாழ்வு கழகத்தினரும் இலங்கை அரசாங்கத்தின் மீட்பு நடவடிக்கைகள் மற்றும் நிவாரண உதவிகளை பார்த்துக்கொண்டிராமல் உடனடியாக களத்திலிறங்கி செயற்பட்டமையை அச்சந்தர்ப்பத்தில் சர்வதேசமும் பாராட்டியிருந்தமையை மறுக்க முடியாது. அப்போது எவரும் நாட்டின் தலைமையை வசைபாடவில்லை.

மேலும் சுனாமி அனர்த்தத்தின் கோர விளைவுகளால் நாட்டு மக்கள் கடும் அதிர்ச்சியடைந்திருந்தனர். ஒருவருக்கொருவர் உதவும் மனநிலையில் இருந்தனர். ஆயிரக்கணக்கில் கரையொதுங்கிய உடல்கள், பேரலை அடித்துச்சென்று இறந்தவர்களின் சடலங்களை மீட்பது பெரும் சவாலாக இருந்தது.

யுத்தம் முடிவுற்ற பிறகும் கூட பல சந்தர்ப்பங்களில் இலங்கையில் இயற்கை அனர்த்தங்களால் உயிரிழப்புகளும் பொருட்சேதங்களும் ஏற்பட்டன. அவ்வாறான நிலைமைகளில் இராணுவத்தினரின் மீட்பு நடவடிக்கைகள் மெச்சும் விதமாக இருந்தன. எதிர்க்கட்சி வரிசைகளில் இருந்தவர்கள் கூட அரசாங்கத்தின் செயற்பாடுகளுக்காக காத்திராமல்  களத்திலிறங்கி தம்மால் முடிந்த நிவாரணங்களை செய்தனர்.

ஆனால் ‘பெங்கால் புயலால்’ ஏற்பட்ட அனர்த்தத்தில் எதிரணி அரசியல் பிரமுகர்களை களத்தில் காணமுடியவில்லை. தேர்தல் காலத்தில்  மழை சிணுங்கினாலும் குடைகளைப் பிடித்துக்கொண்டு  கூட்டம் கூட்டமாக வாகனங்களில் சென்று மக்களை  சந்தித்தவர்களை மருந்துக்குக் கூட இப்போது காணவில்லை.   ‘திசை காட்டிக்கு வாக்களித்தவர்கள் அந்த திசை பார்த்து உதவிகளைப் பெற்றுக்கொள்ளவும்’ என  ஒரு உள்ளூர் அரசியல்வாதி வன்மமான ஒரு பதிவை இட்டிருந்தார்.

ஜனாதிபதித் தேர்தல் மற்றும் அதைத்தொடர்ந்து இடம்பெற்ற பாராளுமன்றத் தேர்தல்களில் தோல்வியுற்ற பிரிவினருக்கும் அவர்களின் ஆதரவாளர்களுக்கும் ‘பெங்கால் புயல்’  வெறும் வாய்க்கு அவலாக மாறியுள்ளது. எனினும் இந்த விமர்சனங்களை பொருட்படுத்தாது தேசிய மக்கள் சக்தியின் அமைச்சர்கள் மற்றும் ஏனைய உறுப்பினர்கள் தத்தமது பிரதேசங்களில் களத்திலிறங்கி மக்களை சந்தித்து அவர்களுக்கான நிவாரணங்களையும் பாதுகாப்பையும் உறுதிப்படுத்தி வருகின்றனர்.

இதே வேளை அரசாங்கத்தையும் எதிர்க்கட்சிகளையும் என்றும் எதிர்பாராத  சிவில் சமூக அமைப்புகள், அரச சார்பற்ற அமைப்புகள் மற்றும் இளைஞர் குழுக்கள் என்பன இணைந்து தத்தமது பிரதேசங்களில் பாதிக்கப்பட்ட தரப்பினருக்கு தம்மால் இயன்ற உதவிகளையும் நிவாரணங்களையும் முன்னெடுத்து வருகின்றனர்.

அடை மழையினாலும் வெள்ளத்தினாலும் மலையகப்பிரதேசங்களில் காய்கறி செய்கைகள் முற்றாகப் பாதிக்கப்பட்டுள்ளதோடு  வயல் நிலங்கள் வெள்ள நீரினால் மூடப்பட்டுள்ளன. இதன் காரணமாக நெற்செய்கை முற்றிலுமாக பாதிப்பை எதிர்நோக்கியுள்ளது.

ஏற்கனவே நாட்டில் அரிசி தட்டுப்பாடு நிலவி வரும் காலகட்டத்தில் இந்த இயற்கை அனர்த்தம்  மேலதிக நெருக்கடிகளை உருவாக்கி விட்டுள்ளது.  குறுகிய கால அரிசித் தட்டுப்பாட்டை போக்குவதற்கு 70 ஆயிரம் தொன் அரிசியை இறக்குமதி செய்வதற்கு ஏற்கனவே அரசாங்கம் தீர்மானித்துள்ளது. எனினும் அடுத்த வருட முற்பகுதியிலும் சித்திரைப் புத்தாண்டு காலத்திலும் அரிசி தட்டுப்பாடு ஏற்பட தற்போது ஏற்பட்டுள்ள அனர்த்தம் வழிவகுத்துள்ளது எனலாம்.

பெரும்பான்மை ஆதரவை மக்கள் மத்தியில் பெற்றுள்ள அநுரகுமாரவின் அரசாங்கத்துக்கு தற்போதைய இயற்கை அனர்த்தமானது  நெருக்கடி காலகட்டம் ஒன்றை உணர்த்தியுள்ளது. இதை வெறுமனே கடந்து செல்ல முடியாது. இந்த விவகாரத்தை அநுரவின் அமைச்சர்களும் எம்.பிக்களும் எவ்வாறு கையாண்டார்கள் ,  அதன் விளைவுகளை எவ்வாறு எதிர்நோக்கப்போகின்றனர்  என்பதிலேயே அவர்களின் அடுத்த கட்டம் தங்கியுள்ளது.