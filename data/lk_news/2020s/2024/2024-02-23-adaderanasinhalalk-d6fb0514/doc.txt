අස්වැසුම කියා මහලු කතුන්ගෙන් මුදල් ගැරූ පුද්ගලයා

අස්වැසුම සහ වැඩිහිටි දීමනාවේ වසර කිහිපයක් සඳහා වන මුදල් එකවර ලබාදෙන බව පවසමින් නිවෙස් වෙත පැමිණ මුදල් කොල්ල කන ජාවාරමක් සම්බන්ධයෙන් කන්තලේ ප්‍රදේශයෙන් වාර්තා වේ.

රාජ්‍ය නිලධාරියෙකු ලෙස පෙනී සිටින ජාවාරම්කරු කන්තලේ ප්‍රාදේශීය ලේකම් කොට්ඨාසයේ මොල්ලිපොතාන - පරාක්‍රම මාවත - ආරියවංස මාවත ආදී ප්‍රදේශ කිහිපයක මහලු කාන්තාවන් ඉලක්ක කර මෙම කොල්ලකෑම් සිදුකර තිබේ.

ප්‍රාදේශීය ලේකම් කාර්යාලයේ සේවයේ නියුතු රාජ්‍ය නිලධාරියෙකු ලෙස පෙනී සිටින මෙම පුද්ගලයා කන්තලේ ප්‍රදේශයේ තෝරාගත් නිවෙස්වලට යතුරුපැදියකින් පැමිණෙන්නේ, වැඩිහිටි දීමනාවට අදාළ වසර කිහිපයක මුදල් එකවර ලබාදෙන බව පවසමිනි.

වයෝවෘද්ධ කාන්තාවන් සිටින නිවාස ඉලක්ක කරගත් මොහු, අස්වැසුම ලේඛනයට අදාළව වැඩිහිටි දීමනාව ද ලැබීමට ඔවුන් සුදුස්සන් බවට හැඟවීමට පොතක් ද පෙන්වන බව වාර්තා වේ.

මොහු කාන්තාවන්ට ප්‍රකාශ කර ඇත්තේ, එකවර ලබාදෙන මුදල ලබාගැනීමට නම් මුද්දර ගාස්තු සහ රජයේ ගාස්තු වශයෙන් රුපියල් 4,000කට වැඩි මුදලක් ලබාදිය යුතු බවය.

මුදල් ලබාදීමට නොහැකි නම් කාන්තාවන් සතු රත්‍රං භාණ්ඩ ඇපයට ලබාගැනීමට ඔහු කටයුතු කරන බව ද වංචාවට හසුවූ කාන්තාවෝ පවසති.

මේ සම්බන්ධයෙන් කන්තලේ ප්‍රාදේශීය ලේකම් කාර්යාලය සහ පොලීසිය දැනුම්වත් කිරීමට ප්‍රදේශවාසීන් කටයුතු කර තිබේ.