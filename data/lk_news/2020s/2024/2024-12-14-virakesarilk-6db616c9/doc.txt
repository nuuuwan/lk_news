நடிகர் மணிகண்டன் நடிக்கும் 'குடும்பஸ்தன்' படத்தின் முதல் பாடல் வெளியீடு

'குட்நைட்', 'லவ்வர் 'என தொடர்ந்து இரண்டு வெற்றி படங்களை அளித்து தமிழ் திரையுலகில் அனைவரது கவனத்தையும் கவர்ந்திருக்கும் நடிகர் மணிகண்டன் கதையின் நாயகனாக நடித்திருக்கும் 'குடும்பஸ்தன்' எனும் திரைப்படத்தில் இடம் பெற்ற 'ஜீரோ பேலன்ஸ் ஹீரோ' எனும் முதல் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

அறிமுக இயக்குநர் ராஜேஸ்வர் காளிச்சாமி இயக்கத்தில் உருவாகி வரும் 'குடும்பஸ்தன் 'எனும் திரைப்படத்தில் மணிகண்டன்,  ஷான்வீ மெஹ்னா, குரு சோமசுந்தரம் ,ஆர். சுந்தர்ராஜன், பிரசன்னா பாலச்சந்திரன், ஜென்சன் திவாகர் உள்ளிட்ட பலர் நடித்து வருகிறார்கள்.

சுஜித் என். சுப்பிரமணியம் ஒளிப்பதிவு செய்து வரும் இந்த திரைப்படத்திற்கு வைசாக் இசையமைத்திருக்கிறார். ஃ பீல் குட் ஃபேமிலி என்டர்டெய்னராக தயாராகும் இந்த திரைப்படத்தை சினிமாக்காரன் எனும் நிறுவனம் சார்பில் தயாரிப்பாளர் எஸ். வினோத்குமார் தயாரிக்கிறார்.

இப்படத்தின் படப்பிடிப்பு விறுவிறுப்பாக நடைபெற்று வரும் தருணத்தில் இப்படத்தில் இடம்பெற்ற 'மானம் பறக்குது ஞானம் பொறக்குது..' எனத் தொடங்கும் முதல் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது. இந்த பாடலை பாடலாசிரியர் வைசாக் எழுத, பின்னணி பாடகரும், இசையமைப்பாளருமான ஷான் ரோல்டன் பாடியிருக்கிறார்.

இந்த பாடலில் இடம்பெறும் வரிகள் அனைத்தும் மாதந்தோறும் ஊதியம் பெற்று வாழ்க்கை நடத்தும் எளிய மக்களின் மாத இறுதி வாழ்வியலை பிரதிபலிப்பதால் பெரும்பாலான நடுத்தர வர்க்கத்து மக்களின் ஆதரவை பெற்றிருக்கிறது.