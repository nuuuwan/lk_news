இலங்கையின் வங்குரோத்து நிலை குறித்து அறிவிக்கும் பொறுப்பு சர்வதேச நிதி தரப்படுத்தல் நிறுவனங்களுடையதல்ல - எதிர்க்கட்சிகளுக்கு அமைச்சர் அலி சப்ரி பதில்

சர்வதேச நிதி தரப்படுத்தல் நிறுவனங்கள் இலங்கையின் கடன் மீள் செலுத்துகைத் திறன் மேம்பாடு எந்த மட்டத்தில் உள்ளது என்பதையே வெளிப்படுத்தும். மாறாக வங்குரோத்து நிலையிலிருந்து மீண்டுள்ளதா இல்லையா என்பதை அறிவிக்க மாட்டா. எதிர்க்கட்சிகள் இதனை தெரிந்து கொண்டு விமர்சனங்களை முன்வைக்க வேண்டும் என்று வெளியுறவுகள் அமைச்சர் அலி சப்ரி தெரிவித்தார்.

ஜனாதிபதி ஊடக மையத்தில் வெள்ளிக்கிழமை (28) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

2022 ஏப்ரல் 12ஆம் திகதி எம்மால் சர்வதேச கடனில் ஒரு தொகையை மீள செலுத்த முடியாது என்று அறிவித்தோம். இலங்கை அரசாங்கமே இதனை அறிவித்தது. மாறாக வெளிநாட்டு நிதித்தரப்படுத்தல் நிறுவனங்கள் அல்ல. அதே போன்று இலங்கை அந்த நிலைமையிலிருந்து மீண்டுள்ளதா இல்லையா என்பதையும் நாமே அறிவிப்போம். சர்வதேச நிதி தரப்படுத்தல் நிறுவனங்கள் இலங்கையின் கடன் மீள்செலுத்தல் திறன் எந்த மட்டத்தில் உள்ளது என்பதையே வெளிப்படுத்தும்.

மக்கள் மத்தியில் போலியான கருத்துக்களை பரப்பும் எதிர்க்கட்சிகள் இதனை புரிந்து கொண்டு, அதன் பின்னர் விமர்சனங்களை முன்வைக்க வேண்டும். இருதரப்பு கடன் மறுசீரமைப்பு இணக்கப்பாடு எட்டப்பட்டுள்ளதால் எமக்கு 17 பில்லியன் டொலர் இலாபம் கிடைத்துள்ளது. இதனை எமது பொருளாதாரத்திற்கு பாரிய பலமாகும்.

எட்டப்பட்டுள்ள இணக்கப்பாட்டு ஒப்பந்தம் எதிர்வரும் 2ஆம் திகதி பாராளுமன்றத்தில் சமர்ப்பிக்கப்படவுள்ளது. அது மாத்திரமின்றி 2 மற்றும் 3ஆம் திகதிகளில் அது தொடர்பில் விவாதத்தை நடத்தவும் திட்டமிடப்பட்டுள்ளது. இதன் போது அரசாங்க தரப்பில் முழுமையான விளக்கம் வழங்கப்படும். அப்போது எதிர்க்கட்சிகளால் கூறப்படும் பொய்கள் அனைத்தும் அம்பலமாகும் என்றார்.