சொத்து விவரங்களை சரிபார்க்க வழி இல்லை

இம்முறை ஜனாதிபதி தேர்தலில் போட்டியிடும் வேட்பாளர்கள் இலஞ்சம் அல்லது ஊழல் பற்றிய சார்த்துதல்களை புலனாய்வு செய்வதற்கான ஆணைக்குழுவிடம் தமது சொத்துக்கள் மற்றும் பொறுப்புகளை அறிவித்துள்ளனர்.

இதனையடுத்து, குறித்த ஆணைக்குழு தனது இணையதளத்தில் அனைத்து ஜனாதிபதி வேட்பாளர்களின் சொத்துக்கள் மற்றும் பொறுப்புகள் பகிரங்கபடுத்தப்பட்டுள்ளன.

எவ்வாறாயினும், குறித்த ஆணைக்குழுவின் உத்தியோகப்பூர்வ இணையதளத்தில் இவ்வாறு வெளியாகியுள்ள வேட்பாளர்கள் மற்றும் ஏனைய அதிகாரிகள் வழங்கிய தகவலின் துல்லியத்தை சரிபார்க்கும் எந்த ஒரு வழிமுறையும் தற்போது இல்லை.

வேட்பாளர்கள் பற்றிய தகவல்களை பகிரங்கமாக வெளியிட வேண்டும் என, பல ஆண்டுகளாக பல்வேறு சிவில் சமூக அமைப்புகள் வலியுறுத்தி வந்த நிலையில், ஊழலுக்கு எதிரான வலுவான நடவடிக்கைகளை அமுல்படுத்துவதற்கு சர்வதேச நாணய நிதியத்துக்கு (IMF) அரசாங்கம் உறுதி அளித்ததை தொடர்ந்து இயற்றப்பட்ட புதிய ஊழல் எதிர்ப்பு சட்டத்திற்கு  அமைய  சொத்துக்கள் மற்றும் பொறுப்புக்களை வெளிப்படுத்த வேண்டியது கட்டாயமானதாக்கப்பட்டது.

அதன்படி, 2023 ஆம் ஆண்டின் 9 ஆம் இலக்க ஊழல் எதிர்ப்பு சட்டத்தின் 88(1) பிரிவில், சொத்துக்கள் மற்றும் பொறுப்புகளை வெளிப்படுத்த வேண்டியமை தொடர்பில் தெளிவாக கூறப்பட்டுள்ளது.

இருப்பினும், உள்ளூராட்சி தேர்தல்களின் போது சுமார் 400,000 க்கும் மேற்பட்ட சொத்து விவரங்கள் சமர்ப்பிக்கப்படும் என எதிர்பார்க்கப்படுவதால், ஒவ்வொரு விபரத்தையும் சரிபார்ப்பது என்பது தற்போது சாத்தியமற்றது என்று ஆணைக்குழு  தகவல்கள் தெரிவிக்கின்றன.

அத்துடன், சமர்ப்பிப்பவர் அதன் நம்பகத்தன்மையை உறுதிப்படுத்தும் வகையில் அதில் கையொப்பமிடுவதுடன், சட்டத்தரணி அல்லது சமாதான நீதிபதி அந்த கையொப்பத்தின் செல்லுபடியை உறுதிப்படுத்துகிறார்" என்று பெயர் குறிப்பிட விரும்பாத அதிகாரி ஒருவர் கூறினார்.

2023 ஆம் ஆண்டின் 9 ஆம் இலக்க ஊழல் எதிர்ப்பு சட்டத்தின் 79 முதல் 92 வரையான பிரிவுகளில் சொத்துக்கள் மற்றும் பொறுப்புகளை அறிவிப்பது தொடர்பான சட்ட விதிகள் உள்ளன. அத்துடன், சொத்துக்கள் மற்றும் பொறுப்புகள் அறிவிப்புகளின் சரிபார்ப்பை எளிதாக்குவதற்கு ஆணைக்குழுவால் ஆல் ஒரு மையப்படுத்தப்பட்ட மின்னணு அமைப்பு  நிறுவப்பட வேண்டும் என்று துணை விதிமுறைகள் கூறுகின்றன.

எவ்வாறாயினும், ஆணைக்குழுவின்  உட்கட்டமைப்பிற்கு சொத்து அறிக்கை தொடர்பான பிரிவு ஒரு கூடுதல் பிரிவாக இருப்பதால், இந்த அமைப்புகளை அறிமுகப்படுத்த போதுமான மனித வளங்கள் அல்லது நேரம் இல்லை என்று தெரிவிக்கப்படுகின்றது.

இந்த சட்டம் கடந்த செப்டம்பரில் செயல்படுத்தப்பட்டாலும், தற்போதைய ஆணைக்குழு இந்த ஆண்டு ஜனவரியில் நடைமுறைக்கு வந்த நிலையில், அதற்குள் ஆட்சேர்ப்புகள் நிறுத்தப்பட்டதாகவும், எனினும்,  இது தொடர்பான மனித வள ஆட்சேர்ப்பு முன்மொழிவு திறைசேரிக்கு சமர்ப்பிக்கப்பட்டுள்ளதாக ஆணைக்குழுவின் தகவல்கள் தெரிவிக்கின்றன.