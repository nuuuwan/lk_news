மக்கள் செல்வன்' விஜய் சேதுபதி வெளியிட்ட 'வைஃப்' படத்தின் ஃபர்ஸ்ட் லுக்

தற்போதைய சூழலில் தமிழ் திரையுலகில் கதையின் நாயகனாக அறிமுகமாவது எளிது. இதற்கு இணையதளம் மூலமாகவோ... தொலைக்காட்சி மூலமாகவோ... மக்களுக்கு அறிமுகமாகி, குறைந்தபட்சம் நிகழ்ச்சி தொகுப்பாளராக அறிமுகமாகி.. கலகலப்பாக பேசினால் போதும் என்ற எல்லைக்கோடு வரையப்பட்டிருக்கிறது.

சின்னத்திரையில் தொகுப்பாளராக இருந்த சிவகார்த்திகேயன், புகழ்.. ஆகியோரைத் தொடர்ந்து ஆர் ஜே விஜய் தற்போது 'வைஃப்' படத்தின் மூலம் கதாநாயகனாக அறிமுகமாகிறார்.  இப்படத்தின் ஃபர்ஸ்ட் லுக்கை 'மக்கள் செல்வன்' விஜய் சேதுபதி வெளியிட்டு, படக் குழுவினருக்கு வாழ்த்து தெரிவித்திருக்கிறார்.

அறிமுக இயக்குநர் ஆர். ஹேமநாதன் இயக்கத்தில் உருவாகும் உருவாகி வரும் 'வைஃப்' படத்தில் ஆர் ஜே விஜய் கதையின் நாயகனாக நடிக்க, அவருக்கு ஜோடியாக 'நெடுநல்வாடை', 'டாணாக்காரன்' ஆகிய படங்களில் நடித்த நடிகை அஞ்சலி நாயர் நடித்திருக்கிறார். இப்படத்தில் நடிக்கும் ஏனைய நட்சத்திர நடிகர்கள் பற்றிய விவரங்களை படக்குழுவினர் அதிகாரப்பூர்வமாக வெளியிடவில்லை. கே. ஏ. சக்திவேல் ஒளிப்பதிவு செய்யும் இந்த திரைப்படத்திற்கு ஜென் மார்ட்டின் இசையமைக்கிறார். இளம் தம்பதிகளின் இனிய சண்டைகளையும், விரைவில் தீர்வு காணப்படும் கருத்து முரண்களையும் மையமாக வைத்து தயாராகும் இந்த திரைப்படத்தை ஒலிம்பியா மூவிஸ் பட நிறுவனம் சார்பில் தயாரிப்பாளர் ஜெயந்தி அம்பேத்குமார் தயாரிக்கிறார். இந்த திரைப்படத்தை பிரபல தயாரிப்பாளர் அம்பேத்குமார் வழங்குகிறார்.

இப்படத்தின் படப்பிடிப்பு பணிகள் விறுவிறுப்பாக நடைபெற்று வருகிறது. இந்நிலையின் ஃபர்ஸ்ட் லுக் வெளியிடப்பட்டிருக்கிறது. ஃபர்ஸ்ட் லுக்கில் ஆர் ஜே விஜயின் அப்பாவியான தோற்றமும், அஞ்சலி நாயரின் கோபமான தோற்றமும் ரசிகர்களை கவர்ந்திருக்கிறது.

இதனிடையே ஹீரோவாக உயர்ந்திருக்கும் ஆர் ஜே விஜய் இதற்கு முன் சில திரைப்படங்களில் நகைச்சுவை வேடங்களிலும், குணச்சித்திர வேடங்களிலும் நடித்திருக்கிறார் என்றாலும், தமிழ் திரையுலகின் முன்னணி நட்சத்திரங்களின் நட்பையும், அன்பையும் பெற்றிருக்கிறார் என்றாலும், முதன்முறையாக இரண்டு மணி நேரம் வரை நீடிக்கும் ஒரு கதையை தோளில் சுமக்கும் நாயகனாக தோன்றுகிறார். இந்த சவாலை அவர் எப்படி எதிர்கொண்டிருக்கிறார்..? என்பதனை பொறுத்து தான் அவர் தொடர்ந்து கதாநாயகனாக நீடிக்க இயலுமா? இயலாதா? என்பதை உறுதியாக தெரிவிக்க இயலும் என திரையுலகினர் தெரிவித்திருக்கிறார்கள் என்பது குறிப்பிடத்தக்கது.