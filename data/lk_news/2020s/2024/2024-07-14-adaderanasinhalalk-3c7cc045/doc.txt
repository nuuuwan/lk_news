තරුණ ජීවිත තුනක් බිලිගත් අනතුරු

ප්‍රදේශ තුනක දී සිදු වූ රිය අනතුරුවලින් තිදෙනෙකු මිය ගොස් තිබේ. පොලීසිය පැවසුවේ තරුණයන් තිදෙනෙකු මෙලෙස මියගොස් ඇති බවය.

අද (14) අළුයම මොරොන්තුඩුව, බණ්ඩාරගම - කළුතර මාර්ගයේ දැල්කඩ හන්දියේ බණ්ඩාරගම දෙස සිට කළුතර දෙසට ධාවනය වූ යතුරු පැදියක්, පැදිකරුට පාලනය කර ගත නොහැකිව මාර්ගයෙන් ඉවතට පැන බස් නැවතුමක ගැටී අනතුරක් සිදුව ඇත.

පොලීසිය පැවසුවේ තුවාල ලැබූ යතුරුපැදිකරු ගෝනදූව රෝහලට ඇතුළත් කිරීමෙදී මියගොස් ඇති බවය.

මේ අතර ඊයේ (13)  පස්වරුවේ ගල්ගමුව, පාදෙණිය - අනුරාධපුර මාර්ගයේ ජයබිම හන්දියේ දී අනුරාධපුරය දෙස සිට පාදෙණිය දෙසට ධාවනය වූ කැබ් රථයක් ඉදිරියෙන් පැමිණි යතුරු පැදියක මුහුණට මුහුණ ගැටී අනතුරක් සිදු ව තිබේ.

එහිදී බරපතළ තුවාල ලැබූ යතුරුපැදිකරු අනුරාධපුර රෝහලට ඇතුළත් කර වැඩිදුර ප්‍රථිකාර ලබමින් සිටියදී මියගොස් ඇත.

කැබ් රථයේ රියදුරු අත්අඩංගුවට ගෙන ඇති අතර ගල්ගමුව පොලීසිය වැඩිදුර විමර්ශන සිදුකරයි.

එමෙන්ම, අද උදෑසන සීගිරිය, දඹුල්ල - හබරණ ප්‍රධාන මාර්ගයේ දිගම්පතහ ප්‍රදේශයේ දී දඹුල්ල දෙස සිට හබරණ දෙසට ධාවනය වූ වෑන් රථයක් ඉදිරි‍යෙන් පැමිණි ලොරි රථයක ගැටී‍මෙන් අනතුරක් සිදුව ඇත.

අනතුරින් වෑන් රථයේ පිටුපස ගමන් ගත් තරුණයෙකු තුවාල ලබා දඹුල්ල රෝහලට ඇතුළත් කර ප්‍රථිකාර ලබමින් සිටියදී මි‍යගොස් තිබේ.

ලොරි රථයේ රියදුරු අත්අත්අඩංගුවට ගෙන ඇති අතර සීගිරිය පොලීසිය වැඩිදුර විමර්ශන සිදු කරයි.