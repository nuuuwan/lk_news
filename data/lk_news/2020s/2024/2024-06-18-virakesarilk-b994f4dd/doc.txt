மேற்கிந்தியத் தீவுகளை மீண்டும் வீழ்த்தி மகளிர் ஒருநாள் தொடரைக் கைப்பற்றியது இலங்கை

மேற்கிந்தியத் தீவுகளுக்கு எதிராக ஹம்பாந்தோட்டை, சூரியவெவ மஹிந்த ராஜபக்ச விளையாட்டரங்கில் இன்று செவ்வாய்க்கிழமை (18) நடைபெற்ற 2ஆவது மகளிர் சர்வதேச ஒருநாள் கிரிக்கெட் போட்டியில் 5 விக்கெட்களால் மிக இலகுவாக இலங்கை வெற்றிபெற்றது.

இந்த வெற்றியுடன் 3 போட்டிகள் கொண்ட மகளிர் சர்வதேச ஒருநாள் கிரிக்கெட்  தொடரை,  ஒரு போட்டி மீதம் இருக்க 2 - 0 என்ற ஆட்டங்கள் வித்தியாசத்தில் இலங்கை தனதாக்கிக்கொண்டது.

கவிஷா டில்ஹாரியின் 4 விக்கெட் குவியல் உட்பட சகலதுறை ஆட்டம், சமரி அத்தபத்து, அச்சினி குலசூரிய ஆகியோரின் துல்லியமான பந்துவீச்சுகள், விஷ்மி குணரட்னவின் பொறுப்புணர்வுடனான துடுப்பாட்டம் என்பன இலங்கை மகளிர் அணியின் வெற்றிக்கு வழிவகுத்தன.

அப் போட்டியில் முதலில் துடுப்பெடுத்தாடிய மேற்கிந்தியத் தீவுகள் மகளிர் அணி மிகவும்சிரமத்துக்கு மத்தியில் 31 ஓவர்களில் சகல விக்கெட்களையும் இழந்து 92 ஓட்டங்களை மாத்திரம் பெற்றது.

ரஷாடா வில்லியம்ஸ் (24), ஆலியா அலின் (16), அலி ப்ளெச்சர் (16), செடீன் நேஷன் (12) ஆகிய நால்வரே இரட்டை இலக்க எண்ணிக்கைகளைப் பெற்றனர்.

பந்துவீச்சில் கவிஷா டில்ஹாரி 20 ஓட்டங்களுக்கு 4 விக்கெட்களையும் சமரி அத்தபத்து 8 ஓட்டங்களுக்கு 2 விக்கெட்களையும் அச்சினி குலசூரிய 16 ஓட்டங்களுக்கு 2 விக்கெட்களையும் கைப்பற்றினர்.

93 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய இலங்கை மகளிர் அணி 21.2 ஓவர்களில் 5 விக்கெட்களை இழந்து 93 ஓட்டங்களைப் பெற்று வெற்றியீட்டியது.

அணித் தலைவி சமரி அத்தபத்து 3ஆவது ஓவரில் ஆட்டம் இழந்தது இலங்கை அணிக்கு நெருக்கடியைக் கொடுத்தது.

ஆனால், பொறுப்புணர்வுடன் துடுப்பெடுத்தாடிய விஷ்மி குணரட்ன 9 பவுண்டறிகள், ஒரு சிக்ஸ் உட்பட 50 ஓட்டங்களைப் பெற்று அணியைப் பலப்படுத்தினார். மகளிர் சர்வதேச ஒருநாள் கிரிக்கெட்டில் அவர் பெற்ற இரண்டாவது அரைச் சதம் இதுவாகும்.