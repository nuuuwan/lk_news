செப்டெம்பர் 3 இல் மாகாணசபைத்தேர்தல் திருத்தச்சட்டமூலத்தின் மூன்றாம் வாசிப்பு - அன்றைய தினமே நிறைவேற்றவும் உத்தேசம்

மாகாணசபைத்தேர்தல் திருத்தச்சட்டமூலத்தை எதிர்வரும் செப்டெம்பர் 3 ஆம் திகதி 3 ஆம் வாசிப்புக்காக பாராளுமன்றத்தில் சமர்ப்பித்து, அன்றைய தினமே நிறைவேற்றுவதென சட்டவாக்க நிலையியல் குழுக்கூட்டத்தில் தீர்மானிக்கப்பட்டுள்ளது.

சட்டவாக்க நிலையியல் குழு செவ்வாய்கிழமை (20) பிரதி சபாநாயகர் அஜித் ராஜபக்ஷ தலைமையில் பாராளுமன்றக் கட்டடத்தொகுதியில் கூடியது. இதில் அக்குழுவின் உறுப்பினர்களான எம்.ஏ.சுமந்திரன், மனோகணேசன், கோவிந்தன் கருணாகரம் உள்ளிட்டோர் பங்கேற்றிருந்தனர்.

அதில் இலங்கைத் தமிழரசுக்கட்சியின் பாராளுமன்ற உறுப்பினர் எம்.ஏ.சுமந்திரனால் கடந்த 6 ஆம் திகதி 2 ஆம் வாசிப்புக்காக பாராளுமன்றத்தில் சமர்ப்பிக்கப்பட்ட மாகாணசபைத்தேர்தல் திருத்தச்சட்டமூலத்தில் உயர்நீதிமன்றத்தினால் வலியுறுத்தப்பட்ட திருத்தங்கள் மேற்கொள்ளப்பட்டிருக்கும் நிலையில், அதனை 3 ஆம் வாசிப்புக்காக பாராளுமன்றத்தில் சமர்ப்பிப்பது குறித்து ஆராயப்பட்டது.

அதற்கமைய அச்சட்டமூலத்தை எதிர்வரும் செப்டெம்பர் மாதம் 3 ஆம் திகதி மூன்றாம் வாசிப்புக்காக பாராளுமன்றத்தில் சமர்ப்பித்து, அன்றைய தினமே அதனை நிறைவேற்றுவதற்கு சட்டவாக்க நிலையியல் குழுவில் தீர்மானிக்கப்பட்டது.