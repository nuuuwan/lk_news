’நான்காவது தூணை அடக்கும் சட்டம்’

மக்களின் கருத்துச் சுதந்திரத்தை கல்லறையில் வைக்கும் வகையிலேயே நிகழ்நிலை காப்புச் சட்டம் அமையும் என்று தமிழ்த் தேசியக் கூட்டமைப்பு பாராளுமன்ற உறுப்பினர் கோவிந்தம் கருணாகரம் தெரிவித்தார்.

பாராளுமன்றத்தில்  புதன்கிழமை (24) நடைபெற்ற நிகழ்நிலை காப்புச் சட்டம் மீதான இரண்டாம் நாள் விவாதத்தில் உரையாற்றும் போதே அவர் இவ்வாறு கூறினார்.

இந்த நிகழ்நிலை காப்பு சட்டமானது ஜனநாயகத்தின் தூண்களில் நான்காவது தூணான ஊடகத்தை அடக்குவதற்கான சட்டமா? இல்லையென்றால் நல்லமுறையில் ஊடகத்தை வளப்படுத்துவதற்கான சட்டமா என்பதனை பொறுத்திருந்தே பார்க்க வேண்டும். இந்த சட்டமூலம் இன்றைய காலகட்டத்தில் எதற்காக கொண்டுவருகின்றது என்ற கேள்விகள் அனைவரிடத்திலும் உள்ளது. அரசியலமைப்பில் போதுமான உரிமைகள் வழங்கப்பட்டுள்ளது. அவ்வாறான அரசியலமைப்பை பேணிப் பாதுகாக்க வேண்டியவர்களே அரசியலமைப்பை மீறும் செயலாகவே இதனை பார்க்கின்றேன்.

மீண்டுமொரு அரகலய போன்ற போராட்டம் இடம்பெற்றுவிடக்கூடாது என்பதற்காகவே அரசாங்கம் இந்த சட்டமூலத்தை கொண்டுவருவதாகவே எனது கருத்து உள்ளது. ஆட்சியாளர்களுக்கு உள்ள பயமே இந்த சட்டமூலத்தில் வெளிப்படுகின்றது. மக்களின் கருத்துச் சுதந்திரத்தை கல்லறையில் வைப்பதாகவே இந்த சட்டமூலம் அமையும் என்றார்.