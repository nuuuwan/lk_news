උතුරු සුඩානයේ ගැටුම් තීව්‍ර වෙයි

පසුගිය සතියේ සිට උතුරු සුඩානය කේන්ද්‍ර කර දියත්වන ගැටුම් තීව්‍ර වී තිබේ.

ගැටුම්වලින් මෙතෙක් මියගොස් ඇති පිරිස 60කට ආසන්න බව විදෙස් මාධ්‍ය වාර්තා කරයි.

උතුරු සුඩානයේ තත්ත්වය සම්බන්ධයෙන් එක්සත් ජාතීන් දැඩි කනස්සල්ල පළකර ඇත.

සුඩාන හමුදාව සහ එරට පැරාමිලිටරි කණ්ඩායම් අතර වසරක කාලයක සිට පවතින ගැටුම් හේතුවෙන් සුඩාන ජනතාව දැඩි ලෙස පීඩාවට පත්ව සිටිති.

සුඩානයේ ප්‍රාන්ත 18න් 11කට ගැටුම් පැතිර ගොස් ඇති බව විදෙස් වාර්තා පෙන්වා දෙයි.

ඒ අතරින් පසුගිය සතියේ සිට සුඩානයේ උතුරුදිග ඩෆූර් ප්‍රාන්තයේ අල් ෆෂීර් නගරයේ ගැටුම් තීව්‍ර වී තිබේ.

සුඩාන ගැටුම් හේතුවෙන් අවතැන්වූ දහස් ගණනක් අල් ෆෂීර්හි රැඳී සිටින්නේ අවශ්‍ය මූලික පහසුකම්වත් නොමැතිව බව සඳහන් ය.

උතුරු සුඩානයේ තත්ත්වය මිහිපිට අපායක් මෙන් වන බව එක්සත් ජාතීන්ගේ මානව හිමිකම් කවුන්සිලය පැවසීය.

එක්සත් ජාතීන් අවධාරණය කරන්නේ අවතැන්ව සිටින පිරිස් දරුණු සාගතයක් අබියස සිටින බවය.

ඒ අනුව, එක්සත් ජාතීන්ගේ මානව හිමිකම් කොමිසම සුඩානයේ ගැටුම්වල නිරතවන දෙපාර්ශ්වයම සමග උද්ගතව ඇති තත්ත්වය පිළිබඳ සාකච්ඡා කර ඇතැයි සඳහන්ය.