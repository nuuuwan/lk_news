ஹரியானாவில் மூன்றாவது முறையாக ஆட்சி அமைக்கிறது பாரதிய ஜனதா கட்சி

வட இந்திய மாநிலங்களில் ஒன்றான ஹரியானா மாநிலத்தில் நடைபெற்ற சட்டப்பேரவை தேர்தலில் பாரதிய ஜனதா கட்சி வெற்றி பெற்று மூன்றாவது முறையாக ஆட்சி அமைக்கிறது.

கடந்த ஒக்டோபர் மாதம் ஐந்தாம் திகதி அன்று ஹரியானா மாநிலத்திற்கு ஒரே கட்டமாக மொத்தமுள்ள 90 தொகுதிகளுக்கான சட்டப் பேரவை தேர்தல் நடைபெற்றது. தேர்தல் வாக்குப்பதிவு நிறைவடைந்த உடன் வெளியான கருத்துக் கணிப்பில் காங்கிரஸ் கட்சி ஆட்சியை கைப்பற்றும் என செய்தி வெளியானது. இதனால் காங்கிரஸ் கட்சியினர் உற்சாகமடைந்தனர். ஆனால் தேர்தல் முடிவுகள் வேறு விதமாக அமைந்திருந்தது.

அதிகாரப்பூர்வமாக அறிவிக்கப்பட்ட முடிவின்படி பாரதிய ஜனதா கட்சி 48 இடங்களிலும், இந்திய தேசிய காங்கிரஸ் 37 இடங்களிலும், தேசிய லோக் தள் கட்சி இரண்டு இடங்களிலும், சுயேச்சைகள் மூன்று இடங்களிலும் வெற்றி பெற்று இருக்கிறார்கள். இதன் மூலம் பாரதிய ஜனதா கட்சி தொடர்ந்து மூன்றாவது முறையாக அறுதி பெரும்பான்மையுடன் வெற்றி பெற்று ஆட்சியை கைப்பற்றி இருக்கிறது.

விவசாயிகளின் போராட்டம் தொடர்பான துயரம் அக்னி வீர் எனும் ராணுவத்திற்கான ஆள்சேர்ப்பு திட்ட குறைபாடுகள் பாலியல் துன்புறுத்தல் குற்றச்சாட்டுகள் மற்றும் மல்யுத்த வீராங்கனைகளின் போராட்டம் ஆகிய பிரச்சனைகள் இந்த தேர்தலில் எதிரொலித்து, காங்கிரசை வெற்றி பெற செய்யும் என்றும் , நயாப் சிங் சைனி தலைமையிலான தற்போதைய பாஜக அரசு தோல்வி அடையும் என்றும் கருத்துக் கணிப்புகள்  வெளியாகின. ஆனால் மக்களின் முடிவு வேறாக இருந்தது. அவர்கள் மீண்டும் மூன்றாவது முறையாக பாரதிய ஜனதா கட்சிக்கு வாய்ப்பு அளித்திருக்கிறார்கள்.

ஹரியானாவில் ஆம் ஆத்மி கட்சி ஓரிடத்தில் கூட வெற்றி பெற முடியவில்லை என்பதும், அந்த மாநிலத்தில் செல்வாக்கு பெற்ற அரசியல் கட்சி தலைவரான துஷ்யந்த் சவுதாலாவின் கட்சிக்கும் போதிய வெற்றி வாய்ப்பு கிடைக்கவில்லை என்றும் தெரிய வருகிறது.

மேலும், காங்கிரஸ் கட்சி சார்பில் போட்டியிட்ட ஒலிம்பிக் போட்டியில் பதக்கத்தை தவறவிட்ட வீராங்கனை வினேஷ் போகத் வெற்றி பெற்றிருக்கிறார்.

இதனைத் தொடர்ந்து பாரதிய ஜனதா கட்சியின் மேலிட பிரதிநிதிகள் ஒன்று கூடி ஆலோசித்து ஹரியானாவின் முதல்வர் யார்? என்பதை விரைவில் அறிவிப்பார்கள் என தகவல்கள் வெளியாகி இருக்கிறது.

நிறைவடைந்த இரண்டு சட்டப்பேரவை தேர்தலில் பாரதிய ஜனதா கட்சி ஒரு மாநிலத்திலும், இந்தியா கூட்டணி மற்றொரு யூனியன் பிரதேசத்திலும் வெற்றி பெற்றிருப்பதால் காங்கிரஸ் தலைமையிலான இந்தியா கூட்டணி மற்றும் பாஜக ஆகிய இரண்டு அரசியல் கட்சிகளும் இந்திய அளவில் சம பலத்துடன் உள்ளன என அரசியல் பார்வையாளர்கள் தெரிவித்திருக்கிறார்கள்.