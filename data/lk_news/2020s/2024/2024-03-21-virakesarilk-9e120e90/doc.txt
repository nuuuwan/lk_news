விசேட அதிரடிப்படையினருடனான துப்பாக்கிச் சூட்டில் பாதாள உலகக்குழுவின் துப்பாக்கிதாரி பலி

கணேமுல்ல பிரதேசத்தில் நேற்று புதன்கிழமை (20) இரவு  பொலிஸ் விசேட அதிரடிப்படையினருடன் இடம்பெற்ற துப்பாக்கிச் சூட்டில் காயமடைந்த பாதாள உலகக்குழுவின் துப்பாக்கிதாரி என சந்தேகிக்கப்படும் நபர் ஒருவர் சிகிச்சை பலனின்றி உயிரிழந்துள்ளார்.

சந்தேக நபர் ராகம வைத்தியசாலையில் சிகிச்சை பெற்று வந்த நிலையில் உயிரிழந்துள்ளதாக பொலிஸார் தெரிவித்தனர்.

கணேமுல்ல சுமேத மாவத்தையில் நேற்றிரவு  வீடொன்றில் சோதனை நடவடிக்கையில் ஈடுபட்டிருந்த விசேட அதிரடிப்படையினர் மீது இந்த சந்தேகநபர் துப்பாக்கிப் பிரயோகம் மேற்கொண்டுள்ளார்.

இந்தச் சம்பவத்தில் விசேட அதிரடிப்படை அதிகாரி ஒருவர் காயமடைந்துள்ளார். அதே சமயம் விசேட அதிரடிப்படையினர் நடத்திய துப்பாக்கிச் சூட்டில் சந்தேக நபரும் படுகாயமடைந்துள்ளார். இந்நிலையில், காயமடைந்த இருவரும் வைத்தியசாலையில் அனுமதிக்கப்பட்டனர்.

உயிரிழந்தவர், இதற்கு முன்னர் பல பாதாள உலகக் குழு நடத்திய துப்பாக்கிச் சூட்டுச் சம்பவங்களுடன் தொடர்புடையவர் என சந்தேகிப்பதாக பொலிஸார் தெரிவித்தனர்.

இந்த சந்தேகநபர் எஹலியகொட பிரதேசத்தில் வசிக்கும் 28 வயதுடையவர் எனவும், இராணுவத்திலிருந்து தப்பியோடியவர் எனவும் பொலிஸார் தெரிவித்தனர்.

சந்தேகநபர் மார்ச்  09 ஆம் திகதி ஜா-எல, தண்டுகம பகுதியில் இடம்பெற்ற  துப்பாக்கிச் சூட்டு சம்பவத்தில், துப்பாக்கிதாரியாக செயற்பட்டுள்ளதாக சந்தேகிப்பதாக பொலிஸார் தெரிவித்தனர்.

இவர் ‘பெட்டா மஞ்சு’ எனப்படும் பாதாள உலகக்குழு தலைவரின் நெருங்கிய நண்பராக இருந்ததாக நம்பப்படுகிறது.