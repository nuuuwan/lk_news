නැතිවූ ඔබේ යතුරුපැදියත් මෙතැන තිබේදැයි බලන්න

පාතාල සාමාජිකයන්ට විවිධ අපරාධ කිරීම සදහා යොදා ගැනීමට, සොරකම් කළ යතුරුපැදි අලෙවි කළ තරුණයන් දෙදෙනෙකු මිනුවන්ගොඩ පොලීසිය විසින් අත්අඩංගුවට ගෙන තිබේ.

ඔවුන්ගෙන් මේ වනවිට රඳවා ගැනීමේ නියෝග මත ප්‍රශ්න කරමින් සිටින බව පොලීසිය පැවසීය.

ඔවුන් අතුරින් එක් අයෙක් 31 හැවිරිදි උඩුගම්පොළ, කෙහෙල්බද්දර ජූඩ් නොහොත් සුබසිංහ ආරච්චිගේ තරිඳු ජූඩ් ලක්මාල් පෙරේරා වන බවත් අනෙක් පුද්ගලයා උඩුගම්පොළ, පතහවත්තේ සුද්දා නොහොත් වික්‍රමහෙට්ටි කොන්තිලාගේ හසිත ප්‍රසාද් කුමාර නැමැති අය බවත් පොලීසිය පැවසීය.

මොවුන් මිනුවන්ගොඩ, දෙවලපොළ ප්‍රදේශයේ යතුරුපැදියක් සොරකම් කර පළායමින් සිටියදී මෙහි දෙවන සැකකරු වන පතහවත්තේ සුද්දා ඉකුත් අඟහරුවාදා (14) මිනුවන්ගොඩ පොලීසිය මගින් අත්අඩංගුවට ගෙන තිබුණි.

ඔහුව රඳවා තබා ගෙන ප්‍රශ්න කිරීම්වලදී සියල්ල අනාවරණ කරගෙන තිබේ.

මොවුන් ත්‍රිරෝද රථයකින් ගොස් මිනුවන්ගොඩ, යක්කල, වීරගුල, වැලිවේරිය, ගම්පහ, ජාඇළ, නිට්ටඹුව, කටාන, සහ කටුනායක යන ප්‍රදේශවල මාර්ගවල නවතා ගොස් තිබූ යතුරුපැදි 17ක් සොරකම් කර ඇති අතර එම යතුරුපැදි පාතාල ක්‍රියාකාරකම් සඳහා අලෙවිකර ඇති බව පොලීසිය සිදුකළ මූලික විමර්ශනවලදී අනාවරණ කර ගෙන තිබුණි.

පසුගියදා හොරණ ප්‍රදේශයේදී සිදුකළ මනුෂ්‍ය ඝාතනය සඳහා යොදා ගෙන තිබූ යතුරුපැදිය ද මොවුන් දෙදෙනා විසින් සොරාගෙන එම පාතාල  සාමාජිකයන්ට අලෙවිකර තිබූ එකක් බවට මිනුවන්ගොඩ පොලීසිය කරුණු අනාවරණ කර ගෙන තිබේ.