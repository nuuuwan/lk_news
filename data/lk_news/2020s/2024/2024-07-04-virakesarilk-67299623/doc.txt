பிரிட்டனில் தேர்தலில் மக்கள் வாக்களிக்கின்றனர் - கென்சவேர்ட்டிவ் கட்சியின் ஆட்சி முடிவிற்கு வரும் என கருத்துக்கணிப்புகள் தெரிவிப்பு

பிரதமர் ரிசிசுனாக்கின் கென்சவேர்ட்டிவ் கட்சியை 14 வருடங்களிற்கு பின்னர் அதிகாரத்திலிருந்து அகற்றும் தொழிற்கட்சியை மீண்டும் அதிகாரத்திற்கு கொண்டுவரும  என எதிர்பார்க்கப்படும் தேர்தலில் ஐக்கிய இராச்சியத்தில் மக்கள் வாக்களித்து வருகின்றனர்.

எட்டு வருடங்களில் ஐந்து பிரதமர்கள் ஆட்சி புரிந்த கென்சவேர்ட்டிவ் கட்சியின் உள்கட்சி மோதல் குழப்பநிலை முடிவிற்கு வரவேண்டும் என மக்கள் விரும்புகின்றனர் என ஆய்வாளர்கள் தெரிவித்துள்ளனர்.

இன்று பிரிட்டன் புதிய அத்தியாயத்தை ஆரம்பிக்கலாம் என தொழில்கட்சியின் தலைவர் கெய்ர் ஸ்டார்மெர் வியாழக்கிழமை அறிக்கையொன்றில் குறிப்பிட்டுள்ளார்.மேலும் ஐந்து வருடங்கள் கென்சவேர்ட்டிவ் ஆட்சியை தாங்க முடியாது என தெரிவித்துள்ள அவர் நீங்கள் தொழில்கட்சிக்கு வாக்களித்தால் மாத்திரமே மாற்றம் நிகழும் எனவும் தெரிவித்துள்ளார்.

பிரதமர் ரிசி சுனாக் உட்பட முக்கிய அரசியல் தலைவர்கள் காலையிலேயே வாக்களித்துள்ளனர்.வடக்கு இங்கிலாந்தில் உள்ள ரிச்மண்ட் தொகுதியில் அவர் தனது மனைவியுடன் வாக்களித்துள்ளார். எதிர்பாராத விதத்தில் முன்கூட்டியே தேர்தலிற்கு அழைப்பு விடுத்த ரிசிசுனாக் கடந்த சில வாரங்களாக தொழில்கட்சி ஐந்தாவது தடவையாக  ஆட்சியை கைப்பற்றுவது குறித்து கருத்து தெரிவிப்பதை கைவிட்டுள்ளார்.மாறாக தொழில்கட்சிக்கு மிகப்பெரும் பெரும்பான்மையை வழங்குவது குறித்து அவர் வாக்காளர்களை எச்சரித்து வந்துள்ளார்.

தேர்தல் வாக்களிப்பு தினமான இன்று தொழில்கட்சி குறித்து மீண்டும் எச்சரிக்கை விடுத்த ரிசி சுனாக் தொழில்கட்சியினர் வரிகளை அதிகரிப்பார்கள் புவிசார் அரசியல் பதற்றம் காணப்படும் சூழலில் பிரிட்டனை பலவீனப்படுத்துவார்கள் என  தெரிவித்துள்ளார்.