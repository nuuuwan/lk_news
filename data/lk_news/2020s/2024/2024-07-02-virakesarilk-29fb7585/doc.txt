அரசாங்கத்தின் பலவீனத்தால் கடனை திருப்பி செலுத்தும் காலத்தை நீட்டித்துக்கொள்ள முடியவில்லை - சஜித்

ஜனாதிபதி நாட்டு மக்களுக்கு உரையாற்றும் போது, 2028 ஆம் ஆண்டு வரை கடனை திருப்பிச் செலுத்துவதற்கான கால அவகாசம்  ஏற்படுத்திக் கொள்ளப்பட்டுள்ளதாகத் தெரிவித்தார். என்றாலும், மார்ச் 2023 இல் சர்வதேச நாணய நிதியம் கடன் திருப்பிச் செலுத்தும் காலத்தை 2033 வரை நீட்டித்தாலும், அந்த உடன்படிக்கைக்கு அரசாங்கத்தால் செல்ல முடியவில்லை. அரசாங்கம் முன்னெடுத்த பேச்சுவார்த்தைகளின் பலவீனம் காரணமாகவே இந்த நிலை ஏற்பட்டுள்ளதாக எதிர்க்கட்சித் தலைவர் இங்கு தெரிவித்தார்.

ஜனாதிபதி ரணில் விக்கிரமசிங்க செவ்வாய்க்கிழமை (02) பாராளுமன்றத்தில் ஆற்றிய உரைக்கு பதிலளிக்கும் போதே எதிர்க்கட்சித் தலைவர் சஜித் பிரேமதாச மேற்கண்டவாறு தெரிவித்தார்.

சீனாவின் எக்ஸிம் வங்கியுடன் 3.9 பில்லியன் அமெரிக்க டொலர்கள் கடன் மறுசீரமைப்பு இணக்கப்பாடு செய்யப்பட்டதாக கூறப்பட்டாலும், சீன அரசின் 13.8 மில்லியன் டொலர்கள் கடன், சீன அபிவிருத்தி வங்கியிடமிருந்து பெற்றுக் கொள்ளப்பட்ட 538 மில்லியன் டொலர் கடன்கள் குறித்து எதுவும் குறிப்பிடப்படவில்லை. சில தகவல்களை நாட்டுக்கு வெளியிடாமல் கடன் மறுசீரமைப்புச் செயல்பாட்டின் வெற்றியைப் பற்றி பேசுகின்றனர் என எதிர்க்கட்சித் தலைவர் தெரிவித்தார்.