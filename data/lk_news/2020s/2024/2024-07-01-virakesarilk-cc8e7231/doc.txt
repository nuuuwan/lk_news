இலங்கை அரசியலில் சம்பந்தன் எனும் ஆளுமை !

இலங்கைத் தமிழரசுக்கட்சியின் சிரேஷ்ட தலைவரும் திருகோணமலை மாவட்ட பாராளுமன்ற உறுப்பினருமான இராஜவரோதயம் சம்பந்தன் தனது 91 ஆவது வயதில் காலமானார்.

உடல்நலம் பாதிக்கப்பட்ட நிலையில் கொழும்பில் உள்ள தனியார் வைத்தியசாலையில் அனுமதிக்கப்பட்டு சிகிச்சை பெற்றுவந்த நிலையில், அவர் 30 ஆம் திகதி ஞாயிற்றுக்கிழமை உயிரிழந்ததாக குடும்பத்தினர் உறுதிப்படுத்தினர்.

1933ஆம் ஆண்டு பெப்ரவரி மாதம் 5 ஆம் திகதி பிறந்த சம்பந்தன் இயற்கை எய்தும் போது  அவருக்கு 91வயதாகும்.

1956 ஆம் ஆண்டு இலங்கை தமிழ் அரசுக் கட்சியில் இணைந்தார். 1963 மற்றும் 1970 ஆம் ஆண்டுகளில் சம்பந்தனுக்கு தமிழரசு கட்சியின் தலைவர் எஸ்.ஜே. வி செல்வநாயகம் தேர்தலில் போட்டியிட வேட்பு மனு வழங்க முன்வந்தாலும் அவர் அதனை ஏற்கவில்லை.

1977 ஆம் ஆண்டு பாராளுமன்ற தேர்தலில் தமிழர் விடுதலைக் கூட்டணியின் சார்பில் திருகோணமலைத் தொகுதியில் போட்டியிட்டு வெற்றி பெற்று பாராளுமன்ற உறுப்பினர் ஆனார்

1983ஆம் ஆண்டு நடுப்பகுதியில் தமிழர் விடுதலைக் கூட்டணியின் பாராளுமன்ற உறுப்பினர்கள் அனைவரும் பாராளுமன்றத்தைப் புறக்கணித்தனர்.

1983ஆம் ஆண்டு ஏற்பட்ட ஜூலை கலவரத்திற்கு எதிர்ப்பை  தெரிவித்து மூன்று மாதங்களுக்கு மேல் பாராளுமன்ற அமர்வுகளை புறக்கணித்ததால் சம்பந்தன் தனது பாராளுமன்ற உறுப்பினர் பதவியை 1983, செப்டம்பர் 7 இல் இழந்தார்.

தமிழர் விடுதலைக் கூட்டணியின் இணைப் பொருளாளர், உபத்தலைவர் மற்றும் பொதுச் செயலாளராகவும் சம்பந்தன் பதவி வகித்திருந்தார்.

2001 ஆம் ஆண்டு சம்பந்தனின் அரசியல் வாழ்வில் மற்றுமொரு மைல் கல்லாக அமைந்தது. 2001 ஆம் ஆண்டு பொதுத்தேர்தலில் களம் இறங்கிய அவர் 18 வருடங்களுக்கு பின்னர் மீண்டும் பாராளுமன்றத்திற்கு தெரிவு செய்யப்பட்டார்.

2004 ஆம் ஆண்டு பொதுத் தேர்தலில் தமிழ் அரசுக் கட்சியின் கீழ் போட்டியிட்டு அந்த கட்சியினை வழிநடத்தும் பொறுப்பினையும் அவர் ஏற்றார்.

2004, 2010 ஆகிய இரண்டு பொதுத்தேர்தல்களிலும் திருகோணமலை மாவட்ட மக்களின் அமோக ஆதரவுடன் சம்பந்தன் வெற்றி பெற்றிருந்தார்.

2014 ஆம்  ஆண்டு இலங்கை தமிழரசு கட்சியின் தலைமை பதவியை மாவை. சேனாதிராஜாவிடம் அவர் ஒப்படைத்தார்.

எனினும் தொடர்ந்தும் தமிழ் தேசிய கூட்டமைப்பின் அனுபவமிக்க சிரேஷ்ட உறுப்பினராக செயற்பட்டு வந்த இரா. சம்பந்தன், கடந்த பொதுத் தேர்தலிலும் கட்சியினை வெற்றி பாதையில் வழிநடத்திச் சென்று 16 ஆசனங்களை பெற்றுக் கொடுத்தார். சம்பந்தன் எதிர்க்கட்சித் தலைவராக 2015 ஆம் ஆண்டு  முதல் 2018 அம் ஆண்டு வரை பதவி வகித்தார்.

2015 தேர்தலில் முக்கிய கட்சிகளான ஐக்கிய தேசியக் கட்சி, ஐக்கிய மக்கள் சுதந்திரக் கூட்டணி ஆகியன முறையே 106 மற்றும்  95 ஆசனங்களை கைப்பற்றியிருந்தன. ஐக்கி தேசிய கட்சி ஆட்சியமைப்பதற்குத் தேவையான அறுதிப் பெரும்பான்மை கிடைக்காததால், இரண்டு முக்கிய கட்சிகளும் இணைந்து தேசிய அரசாங்கம் ஒன்றை அமைத்தன. இதனால் 16 ஆசனங்களைக்  கைப்பற்றி மூன்றாவது இடத்தில் இருந்த தமிழ்த் தேசியக் கூட்டமைப்பின் தலைவர் இரா. சம்பந்தன் 2015 செப்டம்பர் 3 முதல் 2018 டிசம்பர் 18 வரை இலங்கையின் எதிர்க்கட்சித் தலைவராகப் பதவி வகித்தார்.

இலங்கை வரலாற்றில் இரண்டாவது தடவையாக  தமிழர் ஒருவர் பாராளுமன்றத்தின் எதிர்கட்சித் தலைவராக தெரிவானமை குறிப்பிடத்தக்கது. இதற்கு முன்னர் 1977 ஆம் ஆண்டு அப்பாப்பிள்ளை அமிர்தலிங்கம் பாராளுமன்றத்தின் எதிர்கட்சித் தலைவராக பதவி வகித்தார்.

பல சவால்களுக்கு மத்தியில் தமிழர்களுக்காக குரல் கொடுத்து வந்த  சம்பந்தன் உள்நாட்டிலும் சர்வதேசத்திலும் நன்மதிப்பை பெற்ற இராஜதந்திர மிக்க தலைவராகவும் விளங்கினார்.

தமிழ் பேசும் தமிழ், முஸ்லிம் மக்களின் அரசியல் உரிமைக்காக அன்று தொடக்கம் இறுதி வரை குரல் கொடுத்த தேசிய அரசியல்வாதியாக சம்பந்தன் அனைவராலும் பார்க்கப்பட்டார்.

இலங்கையில் மாத்திரமன்றி உலக அளவில் பார்க்கப்படுகின்ற, மதிக்கப்படுகின்ற மிகச் சிறந்த மூத்த அரசியல் வாதியாகவும் சம்பந்தன் விளங்கினார்.