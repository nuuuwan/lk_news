அல்லு அர்ஜுன் நடிக்கும் 'புஷ்பா 2' படத்தின் இரண்டாவது பாடல் வெளியீடு

'ஐகான் ஸ்டார்' அல்லு அர்ஜுன் நடிப்பில் உருவாகி இந்தியா முழுவதும் பெரும் எதிர்பார்ப்பில் இருக்கும் திரைப்படமான 'புஷ்பா 2 ' திரைப்படத்தில் இடம் பெற்ற 'கிஸ்க்..' எனும் இரண்டாவது பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இயக்குநர் சுகுமார் இயக்கத்தில் உருவாகி இருக்கும் 'புஷ்பா 2 -தி ரூல்' எனும் திரைப்படத்தில் அல்லு அர்ஜுன், ராஷ்மிகா மந்தானா, பகத் ஃபாஸில், ராவ் ரமேஷ், டாலி தனஞ்செயா, சுனில் உள்ளிட்ட பலர் நடித்திருக்கிறார்கள். குபா ப்ரோஸெக் ஒளிப்பதிவு செய்திருக்கும் இந்த திரைப்படத்திற்கு 'ராக் ஸ்டார்' தேவி ஸ்ரீ பிரசாத் இசையமைத்திருக்கிறார்.

எக்சன் என்டர்டெய்னராக தயாராகி இருக்கும் இந்த திரைப்படத்தை மைத்ரி மூவி மேக்கர்ஸ் நிறுவனம் சார்பில் தயாரிப்பாளர்கள் நவீன் யெர்னேனி மற்றும் வை ரவி சங்கர் ஆகியோர் இணைந்து தயாரித்திருக்கிறார்கள்.

எதிர்வரும் டிசம்பர் 5 ஆம் திகதியன்று உலகம் முழுவதும் பட மாளிகையில் தமிழ், தெலுங்கு, மலையாளம், கன்னடம், இந்தி ஆகிய மொழிகளில் வெளியாகும் இந்த திரைப்படத்தில் இடம் பெற்ற 'எட்ரா எட்ரா எட்ரா..' எனத் தொடங்கும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இதற்காக சென்னையில் உள்ள தனியார் கல்லூரியின் வளாகத்தில் உள்ள கலையரங்கத்தில் பிரம்மாண்டமாக நடைபெற்ற பிரத்யேக நிகழ்வில் படக்குழுவினருடன் இயக்குநர் நெல்சன் - தயாரிப்பாளர் தாணு ஆகியோர் சிறப்பு அதிதிகளாக பங்கு பற்றினர். இந்தப் பாடலை பாடலாசிரியர் விவேகா எழுத, பின்னணி பாடகி சுப்லட்சுமி பாடியிருக்கிறார்.

இந்தப் பாடல் 'புஷ்பா' படத்தின் முதல் பாகத்தில் இடம்பெற்ற 'ஊ சொல்றியா ஊஊ சொல்றியா..' பாணியில் அமைந்திருப்பதால் ரசிகர்களிடத்தில் பெரும் வரவேற்பை பெற்று வருகிறது. அத்துடன் இந்தப் பாடல் வெளியான குறுகிய கால அவகாசத்திற்குள் தமிழில் ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது.