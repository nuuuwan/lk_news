'அன்பு செலுத்த ஆறறிவு தேவையில்லை. அன்பு ஒன்றே போதும்' - கூரன்

இயக்குநரும், நடிகருமான எஸ். ஏ. சந்திரசேகரன் அழுத்தமான வேடத்தில் நடித்திருக்கும் ' கூரன் ' எனும் திரைப்படத்தின் இசை வெளியீட்டு விழா சென்னையில் பிரம்மாண்டமாக நடைபெற்றது. இந்நிகழ்வில் படக்குழுவினருடன் முன்னாள் மத்திய அமைச்சரும், விலங்குகள் நல ஆர்வலருமான திருமதி. மேனகா சஞ்சய் காந்தி பங்கு சிறப்பு அதிதியாக பங்கு பற்றினார். இவருடன் இயக்குநர்கள் எம். ராஜேஷ் ,பொன். ராம் , விஜய் அண்டனி ஆகியோரும் பங்கு பற்றினர்.

அறிமுக இயக்குநர் நிதின் வேம்படி இயக்கத்தில் உருவாகி இருக்கும் ' கூரன்' எனும் திரைப்படத்தில் எஸ். ஏ. சந்திரசேகரன், பாலாஜி சக்திவேல், வை. ஜி .மகேந்திரன், சத்யன், இந்திரஜா ரோபோ சங்கர் உள்ளிட்ட பலர் நடித்திருக்கிறார்கள். மார்ட்டின் தன்ராஜ் ஒளிப்பதிவு செய்திருக்கும் இந்த திரைப்படத்திற்கு சித்தார்த் விபின் இசையமைத்திருக்கிறார். இந்த திரைப்படத்தை கனா புரொடக்ஷன்ஸ் நிறுவனம் சார்பில் தயாரிப்பாளர் விக்கி தயாரித்திருக்கிறார்.

இம்மாதம் 27 ஆம் திகதியன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தின் இசை வெளியீட்டு விழா சென்னையில் நடைபெற்றது. இந்நிகழ்வில் பங்கு பற்றிய முன்னாள் மத்திய அமைச்சரும், விலங்குகள் நல ஆர்வலருமான திருமதி மேனகா காந்தி பேசுகையில், '' இந்த திரைப்படத்தை நான் பார்த்து விட்டேன். இந்தப் படம் நாயின் சட்ட ரீதியான உரிமை பற்றி பேசுகிறது. உயிரினங்களில் எந்த வேறுபாடும் இல்லை என்பதை நீங்கள் உணர வேண்டும் . விலங்குகள் மீது தாக்குதல் தொடுப்பதை நிறுத்தும் வரை எமக்குள் அமைதி இருக்காது. அனைத்து உயிரினங்களும் ஒன்றுதான் என்பதை நாம் உணர்ந்து அங்கீகரிக்க வேண்டும்.

இந்தத் திரைப்படம் நகைச்சுவையுடன் கூடிய மென்மையான உணர்வுகளை விவரிக்கும் நல்ல திரைப்படம். நாயைப் பற்றிய முக்கியமான கருத்தினை முன்வைக்கும் இந்த திரைப்படத்திற்கு அரசாங்கம் வரி விலக்கு வழங்க வேண்டும் என கேட்டுக்கொள்கிறேன்'' என்றார்.

இதனிடையே இந்த திரைப்படம் 'அன்பு செலுத்துவதற்கு ஆறறிவு தேவையில்லை. அன்பு ஒன்றே போதும்' என்பதை வலிமையாக வலியுறுத்துவதால் இந்த திரைப்படத்திற்கு ரசிகர்களிடையே பெரும் வரவேற்பு கிடைக்கும் என எதிர்பார்க்கப்படுகிறது என்பதும், விபத்து ஒன்றில் சிக்கும் செல்லப் பிராணியான நாய் ஒன்று - தன்னை நேசிக்கும் ஒரு பெண் பிள்ளையின் மூலமாக காவல் நிலையத்திற்கு சென்று, புகாரை பதிவு செய்கிறது. இது தொடர்பான விசாரணை நடைபெறுகிறது. பின்னர் நீதிமன்றத்திற்கு செல்லும் இந்த  வழக்கை நீதியரசர் வை. ஜி. மகேந்திரன் இருதரப்பு வாதங்களையும் கேட்கிறார். இதில் செல்லப்பிராணி நாய் சார்பில் சட்டத்தரணி எஸ். ஏ. சந்திரசேகரன் ஆஜராகி வாதாடுகிறார். அதன் பிறகு இறுதி தீர்ப்பு என்ன? என்பதுதான் இப்படத்தின் பரபரப்பான உச்சகட்ட காட்சி என படக் குழுவினர் தெரிவித்துள்ளனர் என்பதும் குறிப்பிடத்தக்கது.