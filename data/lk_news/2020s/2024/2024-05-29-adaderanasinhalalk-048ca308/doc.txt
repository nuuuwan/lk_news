ඉන්දියාවේදී කොටුවූ ISIS කණ්ඩායමට පාකිස්තානයෙන් ආයුධ එවූ හැටි හෙළිවෙයි

ඉන්දියාවේදී අත්අඩංගුවට ගැනුණු ශ්‍රී ලාංකික ISIS සැකකරුවන් සම්බන්ධයෙන් තවදුරටත් පරීක්ෂණ කිරීම සඳහා ගුජරාට් ත්‍රස්ත විරෝධී බළකායේ නිලධාරීන් පිරිසක් ශ්‍රී ලංකාවට පැමිණීමට නියමිත බව ඉන්දීය මාධ්‍ය වාර්තා කරයි.

එම සැකකරුවන් සිව් දෙනා පසුගිය මැයි 20 වනදා අහමදාබාද් ගුවන්තොටුපොළේ දී අත්අඩංගුවට ගැනුණි.

මේ වනවිට මෙරට ආරක්ෂක අංශ විසින් එම සිව් දෙනා හා සම්බන්ධතා පැවැත්වූ තවත් සැකකරුවන් දෙදෙනෙක්ව අත්අඩංගුවට ගෙන ඇති අතර ඔස්මන්ඩ් ජෙරාඩ් නම් තවත් සැකකරුවෙක් අත්අඩංගුවට ගැනීම සඳහා මහජන සහාය පතයි.

ඔහු ව අත්අඩංගුවට ගැනීමට තොරතුරු දෙන අයෙක්ට රුපියල් මිලියන 2ක ත්‍යාග මුදලක් ලබාදෙන බව පොලීසිය පසුගියදා නිවේදනය කළේය.

ඉන්දීය මාධ්‍ය වාර්තා සඳහන් කරන්නේ 20 වනදා අත්අඩංගුවට ගැනුණු සැකකරුවන් සිව් දෙනා "අබු පාකිස්තානි" නම් දේශකයෙක් සමග සම්බන්ධතා පවත්වා ඇති බවයි.

එසේම පාකිස්තානයේ සිට ඩ්‍රෝන භාවිත කර දේශසීමාව ට ඉහළින් ආයුධයක් පන්ජාබ් ප්‍රදේශයට එවා ඇති බවයි.