வன்னேரி, ஆனைவிழுந்தான் கிராமங்களுக்கு குழாய் வழி குடிநீரை கோரும் மக்கள்

கிளிநொச்சி கரைச்சி பிரதேச செயலாளர் பிரிவைச் சேர்ந்த வன்னேரிக்குளம், ஆனைவிழுந்தான் கிராம மக்கள் தங்களது கிராமங்களுக்கு குழாய் வழி குடிநீர் விநியோகத்தை வழங்குமாறு பொது மக்கள் கோரிக்கை விடுத்துள்ளனர்.

மேற்படி கிராமங்களின் நிலத்தடி நீர் பாதிக்கப்பட்டுள்ளதோடு,பெருமளவில் உவராகவும் மாற்றமடைந்துள்ளது எனவும், உவராகும் நிலைமை நாளுக்கு நாள் அதிகரித்து வருகின்றமையாலும் பொதுமக்கள் குடி நீர் உள்ளிட்ட நீர்த் தேவையினை பூர்த்தி செய்துகொள்ள கடும் நெருக்கடிகளை எதிர்கொண்டு வருவதாகவும் குறிப்பிட்டுள்ள மக்கள்  தங்கள் கிராமங்களின் பல பகுதிகளின் நிலமும், நீரும ்உவராகி வருகிறது என்றும் சுட்டிக்காட்டியுள்ளனர்.

இந் நெருக்கடி காரணமாக பொது மக்கள் நீண்ட தூரம் பயணித்து இராணுவ முகாம் மற்றும் ஆலயங்களில் குடிநீரை பெற்று வருகின்றனர்.  வன்னேரிக்குளம் கிராமத்தில் சுமார் 480 குடும்பங்களைச் சேர்ந்த 1,650 பேரும் ஆனைவிழுந்தான் கிராமத்தில் 439 குடும்பங்களைச் சேர்ந்த 1,365  பேரும் வசிக்கின்றனர்.

அத்தோடு வன்னேரிக்குளம்  மற்றும்  ஆனைவிழுந்தான் ஐயனார்புரம்  ஆகிய இரண்டு பாடசாலைகள் காணப்படுகின்றன. இங்கு ஆனைவிழுந்தான் பாடசாலையில் 254 மாணவர்களும் , வன்னேரிக்குளம் பாடசாலையில் 169 மாணவர்களும் கல்வி பயில்கின்றனர்.   இக் கிராமங்களில் நிலவுகின்ற நீர் பிரச்சினை காரணமாக இவர்களின் பாடசாலை வரவு நேரம், மற்றும் கற்றல் செயற்பாடுகளும் பாதிக்கப்படுவதாகவும் சுட்டிக்காட்டப்பட்டுள்ளது.

எனவே தேசிய நீர் வழங்கல் வடிகாலமைப்புச் சபையின் குழாய்  வழியிலான குடிநீர் விநியோகத்தை மேற்படி கிராமங்களுக்கும் வழங்குவதற்கு உரிய அதிகாரிகள்  கவனம் செலுத்த வேண்டும் என பொது மக்கள் கோரியுள்ளனர்.