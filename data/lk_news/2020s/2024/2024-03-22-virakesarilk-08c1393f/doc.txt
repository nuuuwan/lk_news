இலங்கையில் போர்ட் சிட்டி உள்ளிட்ட பல இடங்களில் படமாக்கப்பட்ட பிரபுதேவா நடிக்கும் 'முசாசி' பட பாடல்

'நடன புயல்' பிரபுதேவா நடிப்பில் உருவாகி வரும் 'முசாசி' எனும் திரைப்படத்திலிருந்து இலங்கையில்  போர்ட் சிட்டி உள்ளிட்ட பல இடங்களில் 'ஸ்டார்லைட் ..' எனத் தொடங்கும் பாடலும், பாடலுக்கான காணொளியும் வெளியிடப்பட்டிருக்கிறது.

அறிமுக இயக்குநர் ஷாம் ரொட்ரிக்ஸ் இயக்கத்தில் உருவாகும் 'முசாசி' எனும் திரைப்படத்தில் பிரபுதேவா, வி டி வி கணேஷ், ஜான் விஜய், மாஸ்டர் மகேந்திரன், பினு பாப்பு, லியோனா லீசாய் உள்ளிட்ட பலர் நடித்திருக்கிறார்கள்.

விக்னேஷ் வாசு ஒளிப்பதிவு செய்திருக்கும் இந்த திரைப்படத்திற்கு லியாண்டர் லீ மார்ட்டி இசையமைத்திருக்கிறார். எக்சன் என்டர்டெய்னர் ஜேனரில் தயாராகி இருக்கும் இந்த திரைப்படத்தை ஜாய் பிலிம் பாக்ஸ் என்டர்டெய்ன்மென்ட் எனும் நிறுவனம் சார்பில் தயாரிப்பாளர் ஜான் பிரிட்டோ தயாரித்திருக்கிறார்.

இந்த திரைப்படத்தின் இடம்பெற்ற 'ஸ்டெர்லைட் கிளம்பு கிளம்பு..' எனத்தொடங்கும் பாடலும் பாடலுக்கான காணொளியும் வெளியிடப்பட்டிருக்கிறது.

இந்த பாடலை பாடலாசிரியர்கள் விக்னேஷ் ஜெயபால், ஷாம் ரொட்ரிக்ஸ், அவியான், லீ ஆகியோர் எழுத, பின்னணி பாடகர்கள் லீ, கிறிஸ்டோபர் ஸ்டான்லி, சில்வி சரண், சாரு ஹரிஹரன், அவியான் ஆகியோர் இணைந்து பாடியிருக்கிறார்கள்.

இந்தப் பாடலில் 'இந்தியாவின் மைக்கேல் ஜேக்சன்' எனப்படும் பிரபுதேவாவின் நடனம் மீண்டும் இளமைத்துள்ளலுடன் இடம்பெற்றிருப்பதால்... நடன பிரியர்களின் கவனத்தை கவர்ந்திருக்கிறது.

மேலும் மேலத்தேய இசையின் தாள லயத்துடன் அமைந்திருக்கும் இந்தப் பாடலில் கொன்னக்கோல் இடம்பெற்று இருப்பதும், அதற்கு பிரபுதேவா பரதநாட்டியம் ஆடியிருப்பதும் வித்தியாசமாக இருப்பதால் அனைவரது கவனத்தையும் ஈர்த்திருக்கிறது.