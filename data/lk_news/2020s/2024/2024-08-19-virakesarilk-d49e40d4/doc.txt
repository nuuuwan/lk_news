ரெபல் ஸ்டார்' பிரபாஸ் நடிக்கும் புதிய படம்

'கல்கி 2898 கிபி' படத்தின் பிரம்மாண்டமான வசூல் ரீதியான வெற்றிக்குப் பிறகு பான் இந்திய நட்சத்திர நடிகரான பிரபாஸ் நடிக்கும் பெயரிடப்படாத புதிய படத்தின் தொடக்க விழா ஹைதராபாத்தில் பிரம்மாண்டமாக நடைபெற்றது.

'சீதா ராமம்' எனும் படத்தின் மூலம் இந்திய அளவிலான ரசிகர்களின் கவனத்தைக் கவர்ந்த இயக்குநர் ஹனு ராகவபுடி இயக்கத்தில் உருவாகவிருக்கும் பெயரிடப்படாத புதிய திரைப்படத்தில் பிரபாஸ், இமான்வி, மிதுன் சக்கரவர்த்தி, ஜெயப்பிரதா உள்ளிட்ட பலர் நடிக்கிறார்கள்.

சுதீப் சட்டர்ஜி ஒளிப்பதிவு செய்யும் இந்த திரைப்படத்திற்கு விஷால் சந்திரசேகர் இசையமைக்கிறார். இந்த திரைப்படத்தை மைத்ரி மூவி மேக்கர்ஸ் நிறுவனம் சார்பில் தயாரிப்பாளர்கள் நவீன் யெர்னேனி மற்றும் வை . ரவிசங்கர் ஆகியோர் இணைந்து தயாரிக்கிறார்கள்.

படத்தைப் பற்றி இயக்குநர் பேசுகையில், '' 1940களின் பின்னணியில் இப்படத்தின் கதைக்களம் அமைக்கப்பட்டிருக்கிறது. இது ஒரு வரலாற்று சம்பவங்களுடன் தொடர்புடைய புனைவு கதை. 'உலகின் பார்வையிலிருந்து மறைத்து வைக்கப்பட்ட அநீதிகளுக்கும், மறந்து போன உண்மைகளுக்கும் ஒரே பதில் போர்' என நம்பிய ஒரு சமூகத்தின் நிழலில் இருந்து வீறு கொண்டு எழுந்த ஒரு போர் வீரனின் கதை இது. இவர் தன் மண்ணின் மக்களுக்கான நீதியை வழங்குவதற்காக தீரமுடன் போராடுவதை இப்படம் விவரிக்கிறது'' என்றார்.