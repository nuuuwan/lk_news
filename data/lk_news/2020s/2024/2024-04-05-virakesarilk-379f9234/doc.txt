ஜப்பானிய தூதுவரின் மனைவி தங்கியிருந்த ஹோட்டல் மீது கற்களை வீசிய முன்னாள் பிரதான பொலிஸ் பரிசோதகர் கைது

புத்தல பகுதியில் ஜப்பான் தூதுவரின் மனைவி தங்கியிருந்த ஹோட்டல் ஒன்றின் மீது கற்களை வீசி தாக்குதலை மேற்கொண்ட முன்னாள் பிரதான பொலிஸ் பரிசோதகர். கைது செய்யப்பட்டுள்ளார்.

ஜப்பான் தூதுவரின் மனைவி மரிகோ மிசுகோஷி புத்தல பகுதியிலுள்ள “லிட்டில் ட்ரீ” என்ற  விசேட தேவையுடைய  குழந்தைகள் மையத்தில் நடைபெறும்  வைபவமொன்றில் கலந்துகொள்வதற்காக கொழும்பிலிருந்து சென்று வியாழக்கிழமை (04) இரவு ஹோட்டல் ஒன்றில் தங்கியிருந்தார்.

இந்நிலையில், ஹோட்டலின் அருகில்  வசித்து வந்த முன்னாள் பிரதான பொலிஸ் பரிசோதகர்  ஹோட்டல் மீது கற்களை வீசி தாக்குதல் நடத்தியுள்ளார்.

இந்நிலையில், சம்பவம் குறித்து ஜப்பான் தூதுவரின் மனைவி  ஹோட்டல் உரிமையாளருக்கு எழுத்துப்பூர்வமாகத் தெரிவித்ததையடுத்து, ஹோட்டல் நிர்வாகம் புத்தல  பொலிஸில் முறைப்பாடு செய்தது.

அதில் ஜப்பான் தூதுவரின் மனைவி , "நேற்றிரவு யாரோ ஹோட்டலின் திருமண நிகழ்வுகள் நடக்கும் அறையின் பெரிய ஜன்னல் மீது கற்களை வீசினர். இதனால் ஹோட்டலுக்கு பாரிய சேதம் ஏற்பட்டது. ஹோட்டல் விருந்தினராக என்ன நடந்தது என்று நான் மிகவும் பயந்தேன். ஜப்பானிய பார்வையாளர்கள், ஆதரவாளர்கள் மற்றும்  ஜப்பானிய அரசாங்க அதிகாரிகள் அனைவரும் “லிட்டில் ட்ரீ” விசேட தேவையுடைய  குழந்தைகள் மையத்தை பார்வையிட வந்து தங்கும் போது இதுபோன்ற ஒரு விடயம் மீண்டும் நடந்தால் அவர்கள் பயப்படுவதோடு, கவலை அடைவார்கள் என தெரிவித்துள்ளார்.

குறித்த முறைப்பாட்டுக்கமைய முன்னாள் பிரதான பொலிஸ் பரிசோதகர் கைது செய்யப்பட்டுள்ளார். அவரை வெல்லவாய நீதவான் நீதிமன்றில் ஆஜர்படுத்தவுள்ளதாக புத்தல பொலிஸார் தெரிவித்துள்ளனர்.