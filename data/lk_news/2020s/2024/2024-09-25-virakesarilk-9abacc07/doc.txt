ஜம்மு & காஷ்மீர் பொது தேர்தல்: இரண்டாம் கட்ட வாக்கு பதிவு

இந்தியாவின் வட பகுதியில் அமைந்துள்ள ஜம்மு &  காஷ்மீர் யூனியன் பிரதேசத்திற்கு இரண்டாம் கட்ட பொது தேர்தல் விறுவிறுப்பாக நடைபெற்று வருகிறது. மக்கள் ஆர்வத்துடன் தங்கள் வாக்கை பதிவு செய்து வருகிறார்கள்.

ஜம்மு & காஷ்மீர் யூனியன் பிரதேசத்திற்கு பொது தேர்தல் அறிவிக்கப்பட்டு, கடந்த செப்டம்பர் மாதம் 18 ஆம்  திகதியன்று முதல் கட்ட தேர்தல் நடைபெற்றது. இதன் போது மொத்தமுள்ள 90 தொகுதிகளில் 24 தொகுதிகளுக்கு தேர்தல் நடைபெற்றது. இதன் போது 61.13 சதவீதம் வாக்கு பதிவானதாக தேர்தல் ஆணையம் அதிகாரப்பூர்வமாக அறிவித்தது

இந்த தருணத்தில் இன்று இரண்டாம் கட்ட வாக்குப்பதிவு நடைபெற்று வருகிறது. இன்று நடைபெறும் தேர்தலில் 26 தொகுதிக்கான தேர்தல் நடைபெறுகிறது. இதில் ஜம்மு பிராந்தியத்தில் மூன்று மாவட்டங்களிலும்,  ஸ்ரீ நகர் பிராந்தியத்தில் மூன்று மாவட்டங்களிலும் தேர்தல் நடைபெறுகிறது. இந்த தேர்தலில் மொத்தம் 239 வேட்பாளர்கள் போட்டியிடுகிறார்கள்.

இந்த இரண்டாம் கட்ட தேர்தலில் முன்னாள் முதல்வரும், ஜம்மு காஷ்மீர் தேசிய மாநாட்டுக் கட்சியின் தலைவருமான உமர் அப்துல்லா போட்டியிடுகிறார். மேலும் ஜம்மு காஷ்மீர் பாரதிய ஜனதா கட்சியின் தலைவரான ரவீந்தர் ரெய்னாவும் போட்டியிடுகிறார்.

ஜனநாயக முறைப்படி தேர்தல் நடைபெறுவதை நேரடியாக பார்வையிட அமெரிக்கா, நோர்வே, சிங்கப்பூர் ஆகிய நாட்டிலிருந்து சர்வதேச பிரதிநிதிகள் வருகை புரிந்திருக்கிறார்கள்.

காலை 11 மணி நிலவரம் படி 24 சதவீத வாக்கு பதிவாகி இருப்பதாக அங்கிருந்து வெளியாகும் தகவல்கள்  தெரிவிக்கிறது.  காலை 7 மணி முதல் தொடங்கிய வாக்குப்பதிவில் 2.5 மில்லியன் வாக்காளர்கள் தங்களது வாக்கினை பதிவு செய்யவிருக்கிறார்கள். இதற்காக பாதுகாப்பு ஏற்பாடு விரிவாக மேற்கொள்ளப்பட்டுள்ளது.

இதனிடையே ஜம்மு & காஷ்மீர் யூனியன் பிரதேசத்திற்கு மீதமுள்ள 40 தொகுதிகளுக்கான மூன்றாம் கட்ட தேர்தல் எதிர்வரும் ஒக்டோபர் மாதம் முதல் திகதியன்று நடைபெறுகிறது என்பதும் , பதிவான வாக்குகளின் எண்ணிக்கை ஒக்டோபர் எட்டாம் திகதியன்று எண்ணப்படுகிறது என்பதும் குறிப்பிடத்தக்கது.