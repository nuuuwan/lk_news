கல்கி 2898 கிபி - விமர்சனம்

நடிகர்கள் : அமிதாப்பச்சன், பிரபாஸ், கமல்ஹாசன், தீபிகா படுகோன், திஷா படானி, பசுபதி மற்றும் பலர்.

இந்திய மதிப்பில் தோராயமாக 600 கோடி ரூபாய் செலவில் தயாரான பிரம்மாண்டமான படம்.  தெலுங்கு, தமிழ், இந்தி, மலையாளம் கன்னடம் ஆகிய மொழிகளில் வெளியாகி இருக்கும் திரைப்படம். தமிழ், மலையாளம், கன்னடம் ஆகிய மூன்று மொழிகளிலும் இப்படத்தினை விளம்பரப்படுத்தும் நிகழ்வினை பட குழுவினர் திட்டமிட்டு தவிர்த்து விட்டார்கள். மும்பை- ஹைதராபாத்- டுபாய்-  ஆகிய முக்கிய மாநகரங்களில் மட்டுமே இப்படத்தினை விளம்பரப்படுத்தும் நிகழ்வு நடைபெற்றது. இருப்பினும் இந்தத் திரைப்படம் தமிழ் ரசிகர்களை கவர்ந்ததா? இல்லையா? என்பதை தொடர்ந்து காண்போம்.

மகாபாரத போரில் கௌரவர்கள் அணியின் சார்பில் பாண்டவர்களை எதிர்த்துப் போரிட்ட அஸ்வத்தாமா பாண்டவர்களின் வாரிசை சிசுவாக தாயின் கருவறையில் இருக்கும் நிலையிலேயே வலிமை மிகுந்த அஸ்திரம் மூலம் அழிக்கிறார். இதனால் ஆத்திரமடைந்த கிருஷ்ண பரமாத்மா அஸ்வத்தாமாவிற்கு அழிவற்ற வரத்தை சாபமாக தருகிறார். அத்துடன் கலியுகத்தில் கிருஷ்ண பரமாத்மா மீண்டும் அவதாரம் எடுக்கும் போது அஸ்வத்தாமா காப்பாற்றினால் தான் இந்த சாபத்திலிருந்து விமோசனம் கிடைக்கும் என்கிறார்.

ஆறாயிரம் ஆண்டுகளுக்குப் பிறகு கலியுகம் தொடங்குகிறது. இந்தத் தருணத்திலிருந்து தான் 'கல்கி 2898 கிபி' படத்தின் கதையும் தொடங்குகிறது.  இந்த உலகத்தில் மிஞ்சி இருக்கும் ஒரே நகரம் காசி. இங்குள்ள மக்கள் யாவரும் சுப்ரீம் யாஸ்கின் என்பவரின் ஆட்சிக்கு அடிபணிந்து வாழ்கிறார்கள்.‌ மக்கள் வறுமையுடன் போராடிக் கொண்டும், ஆட்சிக்கு எதிரான மனதுடனும் வாழ்ந்து கொண்டிருக்கிறார்கள். அதே தருணத்தில் செல்வ செழிப்புள்ள மக்கள் தங்களுக்கென 'காம்ப்ளக்ஸ்' எனும் தனி உலகத்தை வடிவமைத்துக் கொண்டு அதில் வாழ்கிறார்கள்.

காசி மக்கள் தங்களை அடிமையாக நடத்தும் சுப்ரீம் யாஸ்கினின் ஆளுமைக்கு முடிவு கட்டிவிட்டு உலகத்தில் அமைதியை ஏற்படுத்த விரும்புகிறார்கள். இதற்காக அவர்கள், கல்கியாக பிறக்க உள்ள குழந்தையால் தான் விடிவு காலம் பிறக்கும் என்று நம்பிக்கையுடனும் இருக்கிறார்கள். அந்த கல்கி எனும் குழந்தையை யார் சுமக்கிறார்கள் என்பதும் அவர்களுக்கு தெரியாது. ஆனாலும் நம்பிக்கையுடன் காத்துக் கொண்டிருக்கிறார்கள்.

இந்நிலையில் செல்வந்தர்கள் ஆடம்பரமாக வாழும் சகல வசதிகளுடன் வாழும்  காம்ப்ளக்ஸ் எனும் உலகத்திற்குள் தேவையான பணத்தை செலுத்தி சென்று விட வேண்டும் என்பதுதான் பைரவா எனும் கதாபாத்திரத்தின் கனவாக இருக்கிறது.

காசி மக்களின் நம்பிக்கையான இறைக் குழந்தையை சுமக்கிறார் சுமதி எனும் கதாபாத்திரம்.  தங்களுடைய ஆய்வகத்திலிருந்து தப்பிச்சென்ற சுமதி எனும் பெண்மணியை சுப்ரீம் யாஸ்கினின் நம்பிக்கையான ஆட்கள்  சுமதி எனும் பெண்மணி கருவில் சுமக்கும் அந்த இறைக் குழந்தையை அழித்து, அதனூடாக பிரபஞ்ச சக்தியை பெற வேண்டும் என துடிக்கிறார்கள்.

அந்தக் குழந்தையை காப்பாற்றி தன்னுடைய சாபத்திற்கு விமோசனம் தேடுவதற்காக பல நூற்றாண்டுகளாக குற்றுயுயிரும் குலையுயிருமாக காத்திருக்கிறார் அஸ்வத்தாமா.

அந்தக் குழந்தையை கண்டுபிடித்து ஒப்படைப்பதன் மூலம் தன்னுடைய வாழ்நாள் லட்சியத்தை எட்ட நினைக்கிறார் பைரவா.

சுப்ரீம் யாஸ்கினின் திட்டம் பலித்ததா? பைரவாவின் கனவு நிறைவேறியதா?  அஸ்வத்தாமாவிற்கு சாப விமோசனம் கிடைத்ததா? போன்ற வினாக்களுக்கு விடை அளிப்பது தான் 'கல்கி 2898 கிபி' திரைப்படத்தின் முதல் பாக கதை.

எம்முடைய ஆன்மீக முன்னோர்களால் வழி வழியாக சொல்லப்பட்டு வரும் புராண இதிகாச கதையை அறிவியல் தொழில்நுட்ப புனைவு தன்மையுடன் இணைத்து தொய்வே இல்லாத வகையில் தொடர்ந்து கண்களை அகல விரித்து ஆச்சரியப்படும் வகையிலான திரைக்கதையை வழங்கி ரசிகர்களை வியப்பூட்டுகிறார் இயக்குநர் நாக் அஸ்வின். அதிலும் முதல் பாக கதையில் அஸ்வத்தாமா கதாபாத்திரத்தில் நடித்திருக்கும் அமிதாபச்சன் ரசிகர்களை வெகுவாக கவர்கிறார். அவருக்காக எழுதப்பட்டிருக்கும் திரைக்கதை நேர்த்தியாகவும், உணர்வு பூர்வமாகவும் படமாளிகையில் கண்டு ரசிக்கும் ரசிகர்களுடன் எளிதில் தொடர்பு கொள்ளும் வகையிலும் அமைத்திருப்பதில் இயக்குநர் வெற்றி காண்கிறார்.

புராண இதிகாச கதாபாத்திரத்தை நேர்த்தியாக திரைக்கதையில் இடம் பெற வைத்திருந்தாலும் கற்பனையையும், அறிவியலையும் இணைத்து வலிமை மிகுந்த கதாபாத்திரத்தை உருவாக்கி இருப்பதும் படத்தை சுவராசியப்படுத்தி இருக்கிறது.

இப்படத்தின் மிகப்பெரிய பலமாக பார்க்கப்படுவது ஸ்பெஷல் எஃபெக்ட் காட்சிகள். சர்வதேச தரத்தில் அமைந்திருக்கும் இந்தக் காட்சிகளுக்காக பின்னணியில் உழைத்த தொழில்நுட்ப குழுவினருக்கு ஒரு ராயல் சல்யூட் வைக்கலாம்.

இந்தத் திரைப்படத்தில் சுப்ரீம் யாஸ்கின் கதாபாத்திரத்தில் உலகநாயகன் கமல்ஹாசன் - பைரவா கதாபாத்திரத்தில் பிரபாஸ்- சுமதி கதாபாத்திரத்தில் தீபிகா படுகோன்- ரோக்சி கதாபாத்திரத்தில் திஷா படானி- வீரன் கதாபாத்திரத்தில் பசுபதி- மரியம் கதாபாத்திரத்தில் ஷோபனா போன்றோர்கள் நடித்திருக்கிறார்கள். இவர்களின் அனுபவமிக்க நடிப்பு ரசிகர்களை உற்சாகத்தில் ஆழ்த்துகிறது.  இவர்களைக் கடந்து விஜய் தேவரகொண்டா + துல்கர் சல்மான்+  மிருனாள் தாக்கூர்+ ஆகியோரும் கவுரவ வேடத்தில் தோன்றியிருப்பது ரசிகர்களுக்கு இன்ப அதிர்ச்சியாக இருக்கிறது.

பிரபாஸ் எக்சன் காட்சிகளில் நடித்து ரசிகர்களின் மனதில் இடம் பிடிக்கிறார். அதே அளவிற்கு அவர் பயணிக்கும் புஜ்ஜி எனும் வாகனத்திற்கு நடிகை கீர்த்தி சுரேஷின் பின்னணி குரலும் ரசனையாக இருக்கிறது.  உச்சகட்ட காட்சியில் பிரபாஸ் கதாபாத்திரத்திற்கு இயக்குநர் வைத்திருக்கும் ட்விஸ்ட் யாரும் எதிர்பாராதது. ரசனையானது

முதல் பாகத்தில் உலகநாயகன் கமல்ஹாசன் வித்தியாசமான தோற்றத்தில் இரண்டு காட்சிகளில் மட்டுமே தோன்றுகிறார். இருந்தாலும் முதல் பாகத்தில் உச்சகட்ட காட்சியில் அவர் மீண்டும் உருவம் மாறுவது இரண்டாம் பாகத்தை ஆவலுடன் எதிர்பார்க்க தூண்டுகிறது.

கதையின் கருவை மட்டுமல்லாமல் இறைக் குழந்தையின் கருவையும் தாங்கிக் கொண்டு திரைக்கதையின் அச்சாணியாக சுமதி எனும் கதாபாத்திரத்தில் நடித்திருக்கும் தீபிகா படுகோனின் நடிப்பை விட அஸ்வத்தாமாவாக நடித்திருக்கும் அமிதாப்பச்சனின் நடிப்பு சிறப்பாக இருக்கிறது.

படத்தின் முதல் பாக திரைக்கதையை ஆக்கிரமித்து இருக்கும் எக்சன் காட்சிகள் பல ஹொலிவுட் திரைப்படங்களை நினைவு படுத்துவதால் ஒரு பிரிவு ரசிகர்களுக்கு அவை தொய்வை ஏற்படுத்த கூடும்.

ஜோர்ட்ஜே ஸ்டோஜில்கோவிச்சின் ஒளிப்பதிவு+ நிதின் ஜிகானியின் கலை இயக்கம் இவை இரண்டுமே பார்வையாளர்களான எம்மை புதிய உலகத்திற்கு அழைத்துச் செல்கிறது. இதற்காக இவ்விருவருக்கும் ஸ்பெஷல் பாராட்டுகள். இவர்களுக்கு இசை அமைப்பாளர் சந்தோஷ் நாராயணன் கதாபாத்திரத்திற்கென பிரத்யேகமாக இசையமைத்து தன்னுடைய இருப்பையும் உணர்த்துகிறார்.