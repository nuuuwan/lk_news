ஹப்புத்தளை - தியத்தலாவை வீதியில் மரங்கள் முறிந்து வீழ்ந்ததால் போக்குவரத்து பாதிப்பு

நாட்டில் நிலவுகின்ற கடும் மழை மற்றும் பலத்த காற்றுடன் கூடிய மோசமான காலநிலை காரணமாக இன்று வெள்ளிக்கிழமை (24) அதிகாலை ஹப்புத்தளைக்கும் தியத்தலாவைக்கும் இடைப்பட்ட பகுதியில் பாரிய கராபன்டைன் மரங்கள் முறிந்து வீழ்ந்ததால் அவ்வீதியில் போக்குவரத்து முற்றாக தடைப்பட்டிருந்ததாக தியத்தலாவை பொலிஸார் தெரிவித்தனர்.

அத்துடன், அப்பகுதியில் உள்ள கராபன்டைன் மரங்கள் மற்றும் பாரிய மரங்கள் எந்த நேரத்திலும் விழக்கூடிய அபாயம் காணப்படுவதாக சாரதிகளும் பிரதேசவாசிகளும் தெரிவித்துள்ளனர்.

இந்த வீதியை பயன்படுத்துவோர் மாற்றுவீதிகளை பயன்படுத்துமாறும், மாற்றுவீதியூடாக தியத்தலாவை உடபர கஹகொல்ல ஊடாக பண்டாரவளை வீதியை பயன்படுத்துமாறும் தியத்தலாவை பொலிஸ் நிலைய பிரதான பொலிஸ் பரிசோதகர் சாகர தயாரத்ன தெரிவித்தார்.

மேலும், தியத்தலாவை இராணுவம், தியத்தலாவை பொலிஸார், ஹப்புத்தளை விசேட அதிரடிப்படை, ஹப்புத்தளை பிரதேச சபை, ஹப்புத்தளை பிரதேச செயலகம் ஆகியவற்றின் அனர்த்த பிரிவின் குழுக்கள் இணைந்து பிரதான வீதியில் வீழ்ந்துள்ள மரங்களை அகற்றும் பணியில் ஈடுபட்டுள்ளதாக பதுளை அனர்த்த முகாமைத்துவ நிலையத்தின் பிரதிப் பணிப்பாளர் தெரிவித்தார்.