தோட்ட  முகாமையாளர்கள் இருவருக்கு விளக்கமறியல்

நுவரெலியா லபுக்கலை தோட்ட பிரிவான பம்பரகலை தோட்டத்தில் தாக்குதலில் ஈடுபட்டனர் என்ற குற்றச்சாட்டில் நுவரெலியா பொலிஸாரால் கைது செய்யப்பட்ட தோட்ட  முகாமையாளர்கள் இருவரை விளக்கமறியலில் வைக்க நுவரெலியா மாவட்ட நீதவான் நீதிமன்றம் உத்தரவிட்டுள்ளது.

இந்த உத்தரவை நுவரெலியா மாவட்ட நீதவான் நீதிமன்ற நீதவான் பிரபுதிகா லங்கான்தினி நேற்று (12) மாலை பிறப்பித்துள்ளார்.

நுவரெலியா பம்பரகலை தோட்டத்தில் கள உத்தியோகத்தர் ஒருவருக்கும் தோட்ட முகாமையாளர் இருவருக்கும் இடையில் கடந்த மாதம் 28 ஆம் திகதி தொழில் ரீதியாக வாக்குவாதம் ஏற்பட்டு பின் கைகலப்பில் முடிந்தது.

இந்த தகக்குதல் சம்பவம் தொடர்பாக தோட்ட முகாமையாளர் நுவரெலியா பொலிஸ் நிலையத்தில் முறைப்பாடு செய்ததையடுத்து தோட்ட முகாமையாளர்களை தாக்கிய கள உத்தியோகஸ்தர் மற்றும் அவரின் மகனை கைது செய்த பொலிஸார் அவர்களை நுவரெலியா மாவட்ட நீதவான் நீதிமன்ற நீதவான் பிரபுதிகா லங்கான்தினி முன்னிலையில் ஆஜர்படுத்தியுள்ளனர்.

இதன்போது சந்தேக நபர்களான தந்தை மற்றும் மகனை ஏழு நாட்களுக்கு விளக்க மறியலில் வைக்கவும் நீதவான் உத்தரவு  பிறப்பித்துள்ளார்.

மீண்டும் இந்த வழக்கு விசாரணை கடந்த 07 ஆம் திகதி  விசாரணைக்கு எடுத்து கொண்ட நீதவான்  விளக்கமறியலில் வைக்கப்பட்டிருந்த கள உத்தியோகஸ்தரான தந்தை மற்றும் மகனை தலா ஒரு லட்சம் ரூபாய் சரீர பிணையில் செல்ல அனுமதி வழங்கி வழக்கை ஒத்தி வைத்துள்ளார்.

இந்த நிலையில், பிணையில் விடுதலையான கள உத்தியோகஸ்தர் தன்னையும் தன் மகனையும் தோட்ட முகாமையாளர்கள் தாக்கியமைக்கு நீதி வேண்டும் என நுவரெலியா பொலிஸ் நிலையத்தில் முறைப்பாடு பதிவிட்டுள்ளனர்.

இவர்களின் முறைப்பாட்டை ஏற்ற பொலிஸார், தாக்குதலில் ஈடுப்பட்ட தோட்ட முகாமையாளர்கள்  இருவரை விசாரணைக்கு அழைத்தனர். பின்னர் இவர்களை கைது செய்து  நுவரெலியா மாவட்ட நீதவான் நீதிமன்ற நீதவான் பிரபுதிகா லங்கான்தினி முன்னிலையில் ஆஜர்படுத்தினர்.

இதன்போது வழக்கை விசாரித்த நீதவான் தோட்ட முகாமையாளர் இருவரையும் எதிர்வரும் 18 ஆம் திகதி வரை விளக்கமறியலில் வைக்க உத்தரவு பிறப்பித்தார். (a)