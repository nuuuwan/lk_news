தமிழக பாஜக தலைவர் அண்ணாமலை மீது எடப்பாடி பழனிச்சாமி குற்றச்சாட்டு

''அண்ணாமலை வந்த பிறகுதான் பாஜக வளர்ந்துள்ளது போல் மாயத்தோற்றத்தை உருவாக்கி வருகிறார். அது உண்மை அல்ல. உண்மையில் பாஜகவின் வாக்கு சதவீதம் குறைந்து கொண்டு தான் வருகிறது'' என எடப்பாடி பழனிச்சாமி தமிழக பாஜக தலைவர் அண்ணாமலை மீது குற்றம்சாட்டியிருக்கிறார்.

கோவை விமான நிலையத்தில் செய்தியாளர்களை சந்தித்த அதிமுகவின் பொதுச் செயலாளரும், தமிழக சட்டமன்ற எதிர்க்கட்சித் தலைவருமான எடப்பாடி கே. பழனிச்சாமி தெரிவித்ததாவது,

'' பாஜக மாநில தலைவர் அண்ணாமலை அதிமுக பற்றி சில விமர்சனங்களை தெரிவித்துள்ளார். அதிமுக விக்ரவாண்டி தொகுதிக்கான இடைத்தேர்தலை புறக்கணித்தது குறித்து ஏற்கனவே தெளிவாக விளக்கம் அளித்துள்ளோம். இருந்தும் அதிமுகவை குறை சொல்லி திட்டமிட்டு அண்ணாமலை பேசியுள்ளார்.

இந்தத் தேர்தலில் அதிமுக போட்டியிட்டால் அக்கட்சி மூன்று அல்லது நான்காம் இடத்திற்கு தான் வந்திருக்கும் என அவர் கூறியுள்ளார். அவர் மெத்தப் படித்தவர். மிகப்பெரிய அரசியல் ஞானி. அவர் கணிப்பு அப்படி உள்ளது.

நிறைவடைந்த நாடாளுமன்ற தேர்தலில் விழுப்புரம் மக்களவைத் தொகுதியில் அதிமுக வேட்பாளர் ஆறாயிரம் வாக்குகள் மட்டுமே குறைவாக பெற்றார். அத் தொகுதியில் அதிமுக இரண்டாம் இடத்தில் தான் உள்ளது. விக்ரவாண்டி இடைத்தேர்தல் புறகணிப்பிற்கு பல காரணங்களை பட்டியலிட்டு கூறியுள்ளோம்.

ஈரோடு இடைத்தேர்தலில் திமுக எப்படி நடந்து கொண்டது என்பது அனைவருக்கும் தெரியும். ஆடு, மாடு போல் மக்களை பட்டியில் அடைத்து பரிசு, பணம் கொடுத்து தேர்தலை சந்தித்தனர். அந்த தருணத்தில் அண்ணாமலை எங்கள் கூட்டணியில் தான் இருந்தார். அவருக்கும் இது குறித்து நன்றாகத் தெரியும். இருந்தும் அதிமுகவின் நிலைப்பாடு குறித்து இப்படி பேசுவது கண்டிக்கத்தக்கது.

அண்ணாமலை வந்த பிறகுதான் பாஜக வளர்ந்துள்ளது போல் மாயத் தோற்றத்தை உருவாக்கி வருகிறார். அது உண்மை அல்ல. இந்த தேர்தலில் கோவை தொகுதியில் அண்ணாமலை போட்டியிட்டு ஒரு லட்சம் வாக்குகள் அதிமுகவை விட குறைவாகவே பெற்றுள்ளார். எப்படி வளர்ந்துள்ளது எனக் கூற முடியும். முந்தைய தேர்தலில் 18 .8 சதவீத வாக்கு பெற்ற பாஜக, இந்த தேர்தலில் 18.2 சதவீத வாக்குகள் தான் பெற்றிருக்கிறது. அதாவது அக்கட்சியின் வாக்கு சதவீதம் குறைந்து கொண்டுதான் வருகிறது.

தினந்தோறும் பேட்டி மட்டும் கொடுத்து வருகிறார். மற்ற கட்சிகளை பற்றியே பேசி வருகிறார். எந்த மத்திய அரசு திட்டத்தையும் தமிழகத்திற்கு கொண்டு வராமல் வாயில் வடை சுட்டு வருகிறார். 100 நாளில் 500 வாக்குறுதிகள் என பொய் சொல்லித்தான் வாக்கு பெற்றுள்ளார். உண்மையை சொல்லி வாக்கு பெறவில்லை. இப்போது மத்தியில் பாஜக ஆட்சி தானே உள்ளது. கொடுத்த வாக்குறுதியை நிறைவேற்றுவாரா..! என அத்தொகுதி மக்கள் எதிர்பார்க்கின்றனர்.

இவரைப் போன்ற தலைவரால் தான் 300க்கும் மேற்பட்ட தொகுதிகளில் வெற்றி பெற்ற பாஜக தற்போது சரிவை சந்தித்து கூட்டணி ஆட்சியில் இருப்பதற்கு காரணம்'' என்றார்.