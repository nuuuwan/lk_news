புதிய அரசாங்கத்திலும்  நீடிக்கப்போகும் சவால்கள்

ஜனாதிபதி தேர்தல் முடிவுகள் 22ஆம் திகதி மாலைக்குள் முழுமையாக வந்து விடும். எனினும் 2ஆம்,3ஆம்   விருப்பு வாக்குகள் எண்ணப்படுமாயின் காலதாமதமாகலாம்.

அநேகமாக தேர்தலைத் தொடர்ந்து பாராளுமன்றம் கலைக்கப்படக்கூடிய சூழ்நிலையே ஏற்படலாம். அவ்வாறு கலைக்கப்படின் இவ்வாண்டு முடிவதற்குள் பாராளுமன்றத் தேர்தலும் வந்துவிடும்.

தமிழ் அரசியலைப் பொறுத்தவரை பாராளுமன்றத் தேர்தல் பெரிய சவாலாகவே இருக்கும். தமிழ்த் தேசியப் பரப்பில் இருந்து எத்தனை அணிகள் போட்டியிடுமென்று  உறுதியாகக் கூறமுடியாது. மூன்று அல்லது நான்கு அணிகள் போட்டியிடக்கூடிய வாய்ப்புக்கள் உண்டு.

தமிழ் அரசுக் கட்சி தனியாகவும், தமிழ்த் தேசிய மக்கள் முன்னணி தனியாகவும், ஜனநாயகத் தமிழத் தேசிய கூட்டணி தனியாகவும்  போட்டியிடலாம்.

அவை கூட்டணிக்குச் செல்லுமாறு அழுத்தங்களைக் கொடுக்க முயற்சிக்கலாம். குறைந்தபட்சம் தமிழ் அரசுக் கட்சியும், ஜனநாயகத் தமிழ்த் தேசிய கூட்டணியும் பழைய தமிழ்த் தேசியக் கூட்டமைப்பாக செயற்படும்படி வற்புறுத்தப்படலாம்.

தமிழ் அரசுக் கட்சி தற்போது தெளிவாக பிளவுபட்டு இருப்பதினால் தீர்மானங்களை எடுப்பதில் பல சிரமங்களை எதிர் நோக்கலாம்.

இது ஒரு நபர் சார்ந்த விவகாரமாக இல்லாமல் கொள்கை சார்ந்த விவகாரமாக இருப்பதும் நெருக்கடிகளை ஊக்குவிக்கப் பார்க்கும். தமிழ்த் தேசியப் பொதுக்கட்டமைப்பு இதில் என்ன முடிவுகளை எடுப்பது என்ற விடயத்திலும் சங்கடங்கள் உருவாகலாம்.

தமிழ்த் தேசியப் பொதுக் கட்டமைப்பின் சிவில் பிரிவான தமிழ் மக்கள் பொதுச்சபை நேரடியாக தேர்தலில் ஈடுபடப் போவதில்லை.

ஆனால் தேர்தல் செயற்பாட்டில் தனது செல்வாக்கை நிறுத்துவதற்கு அது முயற்சிகளை செய்யும்.  தாம் சிபாரிசு செய்யும் நபர்களை வேட்பாளர் பட்டியலில் இணைக்கும்படி அது அழுத்தங்களைக் கொடுக்கலாம்.

தமிழீழ விடுதலைப்புலிகள் பாராளுமன்றத் தேர்தல் தொடர்பாக எடுத்த நிலைப்பாட்டை பின்பற்ற அது முயற்சிக்கலாம்.

தமிழீழ விடுதலைப்புலிகள் அமைப்பாக தேர்தலில் போட்டியிடவில்லை. ஆனால் பல்வேறு வழிகளிலும் அதுதேர்தல் மீது செல்வாக்குச் செலுத்தியது.

சிபாரிசு செய்த நபர்களை வேட்பாளர் பட்டியலில் இணைத்ததோடு தேர்தல் அறிக்கைகளைத் தயாரிப்பதிலும் தனது பங்கினை செலுத்தியது. கட்சிகள் அதிகமாக இருப்பதனால் வேட்பாளர் பட்டியலை தயாரிப்பதிலும் நெருக்கடிகள் உருவாகலாம்.

தமிழ் மக்களின் தலைவிதி தலைமை ஒன்று இல்லாத நிலையே இப்போதுள்ளது. தற்போதைக்கு கூட்டுத்தலைமைக்கே சாத்தியங்கள் உண்டு. இக்கூட்டுத் தலைமை வெறுமனவே கட்சிகளைக் கொண்டதாக இருக்கக்கூடாது.

சிவில் அமைப்புகளையும் இணைத்;ததாகவே அது இருக்க வேண்டும். பாலஸ்தீன தேசிய சபை போன்ற ஒரு கட்டமைப்பு அவசியமாக உள்ளது.

புலம்பெயர்த் தமிழர்கள் தாயகத்தின் நீட்சியாக  இருப்பதனால் புலம்பெயர் தரப்பின் பங்காண்மையும் தேசிய சபைக்கு அவசியம். தமிழ்த் தேசியக் பொதுக்கட்டமைப்பை ஒரு தேசிய சபையாக வளர்த்தெடுப்பது தமிழ் அரசியலுக்கு ஒரு ஆரோக்கியமாக இருக்கும்.

தமிழ்த் தேசியக் கட்சிகளுக்கு தென்னிலங்கை சார்புக் கட்சிகளும் தென்னிலங்கைக் கட்சிளும் சவாலாக அமையலாம்.

இக்கட்சிகள் காலூன்றுவதற்கு இரண்டு காரணங்கள் உள்ளது. ஒன்று தமிழ்த் தேசியக் கட்சிகளிடையே ஐக்கியமின்மை. அந்நிலைமை தமிழ் மக்களிடையே இடைவெளிகளை உருவாக்குகின்றது.

தமிழ்த் தேசியக் கட்சிகள் தொடர்பாக வெறுப்புகளை  உருவாக்குகின்றது. இந்த இடைவெளிகளை தென்னிலங்கைக் கட்சிகளும் தென்னிலங்கை சார்புக் கட்சிகளும் பயன்படுத்தி உள் நுழைந்து விடுகின்றன.

இரண்டாவது தமிழ்த் தேசியக் கட்சிகள் எதிர்ப்பு அரசியலில் கவனம் செலுத்தினவே தவிர தேச நிர்மாண அரசியலில் கவனம் செலுத்தவில்லை.

அதிலும் குறிப்பாக உதவிகளை அதிகம் வேண்டி நிற்கின்ற மக்களின் நலன்கள் தொடர்பாக போதிய அக்கறை செலுத்துவதில்லை.

இந்தப் பலவீனங்களுக்கூடாகவும் இக்கட்சிகள் உள்நுழைகின்றன. வடக்கில் விஜயகலா மகேஸ்வரனும், அங்கஜன் இராமநாதனும் இவ்வாறே நுழைந்தனர்.

கடந்த தேர்தலில் யாழ்ப்பாண மாவட்டத்தில் அங்கயன் இராமநாதனே கூடுதல் விருப்பு வாக்குகளைப் பெற்றிருந்தார்.

உடுப்பிட்டித் தொகுதியில் தமிழ்;த் தேசியக் கட்சிகளை விட கூடுதல் வாக்குகளைப் பெற்றிருந்தார். ஈ.பி.டி.பி.க்கு தமிழ்த்; தேசிய எதிர்ப்பு வாக்குகளும,; பாரம்பரிய ஈ.பி.ஆர்.எல்.எவ். ஆதரவு வாக்குகளும் உண்டு.

கிழக்கின் நிலைமை வோறோர் அரசியல் சார்ந்தது. அங்கு பிள்ளையான் கட்சியின் அரசியல் மூலதனமே முஸ்லீம் எதிர்ப்பும் வடக்கு எதிர்ப்பும் தான்.

வியாழேந்திரனின் ஆதரவுத்தளம் நிவாரண அரசியல் தான். தேச நிர்மாண பணிகளை ஒரு வேலைத் திட்டமாக முன்னெடுக்கும்போது இந்த நெருக்கடிகளில் முன்னேற்றங்களைக் காணமுடியும்.

புலம்பெயர் மக்களின் உதவியுடன் தேசநிர்மான பணிகளை முன்னெடுக்கும் போது இந்த நெருக்கடிகளை கடக்கும் சூழலை உருவாக்கலாம்.  இவையெல்லாவற்றிற்கும் பிரதான நிபந்தனை ஒருங்கிணைந்த அரசியலை முன்னெடுப்பது தான்.

தமிழ் அரசியல் புதிய அரசாங்கத்தின் காலத்திலும் சந்திக்கப் போகும் இன்னோர் சவால் அரசின் ஆக்கிரமிப்புகளாகும்.

இது அரசின் நோக்கமாக இருப்பதால் எந்த அரசாங்கம் ஆட்சிக்கு வந்ததாலும் ஆக்கிரமிப்புக்கள் நிகழவே போகின்றன. இதற்கு முகம் கொடுப்பதற்கு பரந்த வேலைத்திட்டம் தேவை.

ஒருங்கிணைந்த அரசியலுக்கு ஊடாகவே இதனை சான்றுகளுடன் அம்பலப்படுத்த வேண்டும். இது ஒரு கட்டமைப்புசார் இனஅழிப்பு என்பதை சர்வதேச மயப்படுத்த வேண்டும்.

தொடர்ச்சியான எதிர்ப்பு போராட்டங்களை நடாத்த வேண்டும். சர்வதேச பாதுகாப்புப் பொறிமுறைக்கு அழுத்தம் கொடுக்க வேண்டும்.

இதற்கு புலமைசார் உழைப்பு, போராட்டம் சார் உழைப்பு, சர்வதேச மயப்படுத்தல் சார் உழைப்பு அவசியமாக உள்ளது.

திருகோணமலை குச்சவெளி பிரதேசத்தில் விகாரைகளை அமைத்தல் என்ற பெயரில் ஏராளமான காணிகள் பறிக்கப்பட்டுள்ளன.

இப்பறிப்பு முஸ்லிம் மக்களையும் பாதிக்கின்ற ஒன்றாக இருப்பதனால் எதிர்ப்புச் செயல்பாடுகளுக்கு முஸ்லிம் அமைப்புகளின் உதவிகளையும் நாடலாம்.

இந்த விவகாரத்தில் தமிழ் மக்களும், முஸ்லிம் மக்களும் ஒன்றுபட்டு செயற்படாவிட்டால் திருகோணமலை மாவட்டம் முஸ்லிம் மக்களுக்கும் கிடைக்கப் போவதில்லை. தமிழ் மக்களுக்கும் கிடைக்கப் போவதில்லை.

பெருந்தேசியவாத ஆக்கிரமிப்புச் சக்திகளின் முழுக்கவனமும் தற்போது திருகோணமலை மாவட்டத்திலும் முல்லைத்தீவு மாவட்டத்திலுமே குவிந்துள்ளது.

திருகோணமலை மாவட்டத்தில் நிலரீதியாக சிங்கள ஆதிக்கத்தை முழுமையாகக் கொண்டு வந்து தமிழ் மக்களையும், முஸ்லிம் மக்களையும் குறுகிய பிரதேசத்தில் முடக்கிவிடும் முயற்சி முன்னெடுக்கப்படுகின்றது.

முல்லைத்தீவு மாவட்டத்தில் படிப்படியாக சிங்கள மேலாதிக்கத்திற்கு முயற்சிக்கப்படுகின்றது. அங்கு சற்று விழிப்பு நிலை உள்ளதால் உடனடியாகவே எதிர்ப்பு போராட்டத்தை மக்கள் நடாத்துகின்றனர்.

இதனால் ஆக்கிரமிப்பில் ஒரு தொய்வு நிலை ஏற்பட்டுள்ளது. எனினும் அபாயங்கள் தொடர்வதற்கே வாய்ப்புக்கள் உள்ளன.

மற்றோர் முக்கிய பிரச்சினை பொறுப்புக்கூறல் பிரச்சினையாகும். இது விடயத்தில் பல்வேறு விமர்சனங்கள் இருந்தாலும் ஜெனிவா ஒரு முக்கிய களமாகும்.

ஆனால் துரதிடவசமாக ஜெனிவாவைக் கையாளுதல் அண்மைக்காலமாக குறைந்து வருகின்றது. தற்போதைய கூட்டத்தொடரில் புதிய தீர்மானங்கள் எதுவும் நிறைவேற்றப்படாமல் காலநீடிப்புக்கே முயற்சிக்கப்படுகின்றது.

இதனை கைவிட்டு புதிய தீர்மானங்களை நிறைவேற்றுமாறு தமிழ்த் தரப்பு அழுத்தங்களைக் கொடுத்திருக்க வேண்டும்.

தமிழ்த் தரப்பு இந்தக் கூட்டத் தொடர்பில் பெரிய அக்கறை எதனையும் காட்டவில்லை. இது விடயத்தில் தொடர்ச்சியாக கதவுகளைத் தட்டிக் கொண்டிருக்க வேண்டியது அவசியமானதாகும்.

ஜெனிவா தமிழ் மக்களுக்கு கிடைத்த ஒரு சர்வதேச மேடை மிக இலகுவாக தமிழ் மக்களின் பிரச்சினைகளை சர்வதேச மயப்படுத்த கிடைத்த கருவியாகும்.

அரசியல் தீர்வு தொடர்பாகவும் ஒரு ஒருங்கிணைந்த தீர்மானம் தேவை. தீர்வின் உள்ளடக்கம் தொடர்பாக பின்னர் தீர்மானித்தாலும் தீர்வு தொடர்பான கோட்பாட்டை வரையறை செய்வது மிகமிக அவசியம்.

இவ்விடத்தில் எழுத்து மூல வழிகாட்டியாக இருப்பது திம்புக் கோரிக்கைகள் தான். தமிழ் மக்கள் ஒரு தேசிய இனம்.

வடக்கு - கிழக்கு தமிழ் மக்களின் பாரம்பரிய பிரதேசங்கள்  தமிழ் மக்களுக்கு சுயநிர்ணய உரிமை உண்டு என்பனவே திம்புக் கோரிக்கைகளாக வெளிவந்தன.

இக் கோட்பாட்டு அம்சங்கள் தமிழரசுக் கட்சியை உருவாக்கும் போதே தந்தை செல்வாவினால் முன்வைக்கப்பட்டன.

திம்பு மாநாடு தான் அதனை சர்வதேச அரங்கிக்கு கொண்டு வந்தது. இந்தக் கோட்பாட்டு அம்சங்களில் ஒருங்கிணைந்த உறுதிநிலை அவசியம்.

அரசியல் தீர்வின் உள்ளடக்கம் தொடர்பாக தமிழ் மக்கள் பேரவையின் தீர்வு யோசனைகள், வடமாகாண சபையின் தீர்வு யோசனைகள் தமிழீழவிடுதலைப் புலிகளின் இடைக்கால யோசனைகள்  என்பன ஏற்கனவே உள்ளன.

இவற்றை தொகுக்கும் போது அரசியல் தீர்விற்கான வலுவான உள்ளடக்கம் கிடைத்துவிடும். தற்போது தமிழ் அரசியலில் ஏற்பட்ட புதிய மாற்றம் குடிமக்கள் சமூகம் அரசியலை தமது கைகளில் எடுக்க முயற்சித்தமை தான்.

தமிழ் மக்கள் பொதுச்சபை அதன் வெளிபாடே. இது தமிழ் மக்கள் பேரவையின் அனுபவங்களிலிருந்து பெற்றுக்கொள்ளப்பட்டது எனலாம்.

அங்கு சிவில் தரப்பைச் சேர்ந்தவர்கள் பலவீனமாக இருந்தமையினால் கட்சிகளுக்கிடையே முரண்பாடு வந்தபோது தமிழ் மக்கள் பேரவை பலவீனமடையக் கூடிய நிலை ஏற்பட்டது. இந்த அனுபவத்தின் அடிப்படையில் தமிழ் மக்கள் பேரவை பலமாக இருக்க வேண்டும் என்பதில் அதிக கவனம் செலுத்தப்பட்டது.

அரகலய போராட்டம் போல பல்வேறு பிரிவினரும் செயற்படக்கூடிய நிலை ஜனாதிபதி தேர்தலில் ஏற்பட்டது.

கட்சிகளுக்குப் பின்னால் மக்கள் அணி திரள்வதற்கு வாய்ப்புகள் குறைவு. ஆனால் சிவில் அமைப்புகளுக்கு பின்னால் மக்கள் திரள்வதற்கு வாய்ப்புகள் உண்டு.

இதன் வளர்ச்சி மக்கள் இயக்கத்தினால் வழிநடாத்தப்படுகின்ற தேர்தல் அரசியல் உருவாகுவதற்கு வாய்ப்புகளைத் திறந்து விடும்.

தவிர அரசியல் கட்சிகள் தேர்தல் அரசியலில் மட்டும் கவனத்தைக் குவிப்பதால் தேசத்தை கட்டி யெழுப்பும் விவகாரங்களில் கவனம் செலுத்த அதனால் முடியாது.

அந்தப் பணிகளை முன்னெடுக்கும் ஆற்றல் சிவில் அமைப்புகளுக்கே உண்டு. தமிழ் மக்கள் பொதுச்சபை  கவனமாக வளர்த்தெடுக்கப்படுமானால் இதில் முன்னேற்றங்களைக் காண முடியும். தமிழ் மக்கள் பொதுச்சபையின் தோற்றம் தாயகத்திலும் புலம்பெயர் நாடுகளிலும் பலத்த நம்பிக்கைகளை உருவாக்கத் தொடங்கியிருக்கின்றது.

புதிய அரசாங்க காலத்திலும் தமிழ் அரசியல் பலத்த சவால்களை  சந்திக்க வேண்டிவரும். அதற்கு தற்போதே தயாராகுவது நல்லது.