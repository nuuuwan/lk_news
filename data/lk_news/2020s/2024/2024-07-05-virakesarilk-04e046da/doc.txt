சர்வதேச விருதை வென்ற தனுஷின் 'கேப்டன் மில்லர்'

நடிகர் தனுஷ் கதையின் நாயகனாக நடித்து வெளியான 'கேப்டன் மில்லர்' எனும் திரைப்படம்-  இங்கிலாந்து நாட்டின் லண்டன் நேஷனல் ஃபிலிம் அகாடெமி சார்பில் வழங்கப்படும் சிறந்த வெளிநாட்டு திரைப்படங்களுக்கான விருதினை வென்றிருக்கிறது.

நேஷனல் ஃபிலிம் அகாடமி சார்பில்  பத்தாவது சர்வதேச திரைப்பட விருது வழங்கும் விழா லண்டனில் நடைபெற்றது. இதில் சிறந்த வெளிநாட்டு திரைப்படம் எனும் பிரிவில் இந்தியாவிலிருந்து பங்கு பற்றிய 'கேப்டன் மில்லர்' எனும் திரைப்படம் தெரிவு செய்யப்பட்டு, விருது வழங்கப்பட்டது.

சத்ய ஜோதி பிலிம்ஸ் நிறுவனம் சார்பில் தயாரிப்பாளர் டி ஜி தியாகராஜன்+ செந்தில் தியாகராஜன்+ அர்ஜுன் தியாகராஜன் ஆகியோரின் தயாரிப்பில், இயக்குநர் அருண் மாதேஸ்வரன் இயக்கத்தில், தனுஷ், சிவ ராஜ்குமார், சந்தீப் கிஷன், பிரியங்கா அருள் மோகன், அதிதி பாலன் ஆகியோர் நடிப்பில் தயாரான 'கேப்டன் மில்லர்' திரைப்படம் இந்த ஆண்டு பொங்கல் திருவிழா தினத்தை முன்னிட்டு பட மாளிகையில் வெளியானது என்பதும், கலவையான விமர்சனங்களை பெற்றது என்பதும் குறிப்பிடத்தக்கது.