தேர்தல் திருத்தச் சட்டமூலம் தேர்தல் குண்டா?

மாகாண சபைகள் தேர்தல் திருத்தச் சட்டமூலத்தை தமிழ்த் தேசியக் கூட்டமைப்பினரின் வாக்குகளை பெற்றுக்கொள்ளும் நோக்கத்தை கொண்ட தேர்தல் குண்டாகவே தாம் கருதுகின்றோம் என்று தேசிய சுதந்திர முன்னணி பாராளுமன்ற உறுப்பினர் விமல் வீரவன்ச தெரிவித்தார்.

பாராளுமன்றம், சபாநாயகர் மஹிந்த யாப்பா அபேவர்தன தலைமையில், செவ்வாய்க்கிழமை (06) காலை 9.30க்கு கூடியது. சபையின் பிரதான நடவடிக்கைள் நிறைவடைந்தன் பின்னர்  ஒழுங்கு பிரச்சினையை எழுப்பியே இவ்வாறு தெரிவித்தார்.

கடந்த நல்லாட்சி அரசாங்கமே மாகாண சபைகள் தேர்தலை கால வரையறையின்றி ஒத்திவைத்தது. இப்போது ஜனாதிபதித் தேர்தல் அறிவிக்கப்பட்டு கூடிய விரைவில் அந்தத் தேர்தல் நடத்தப்படவுள்ளது. இந்நிலையில் குறுகிய காலத்திற்குள் மாகாண சபைகள் தேர்தல் திருத்தச் சட்டமூலத்தை கொண்டுவருவதன் நோக்கம் என்ன? என்று வினவினார்.

மாகாண முதலமைச்சருக்கு விருப்பமான ஆளுநரை நியமித்தால் பொலிஸ் பிரகடனம், சுற்றுச்சூழல் பிரகடனம் மற்றும் காணி பிரகடனம் உள்ளிட்டவற்றை மொத்தமாக நிறைவேற்றிக்கொள்ள முடியும். ஆனால் மாகாண சபைகள் திருத்தச் சட்டத்தில் அன்று ஜே.ஆர்.ஜயவர்தன எதிர்பார்த்த பாதுகாப்பு வலைகள் அணைத்தும் நீங்கிவிடும் என்றும் குற்றஞ்சாட்டினார்.

இந்நிலையில் ஜனாதிபதித் தேர்தலுக்கு முன்னர் இதனை இவர்கள் கொண்டுவருவதானது தமிழ்த் தேசியக் கூட்டமைப்பினரின் வாக்குகளை பெற்றுக்கொள்வதற்கான குண்டாகவே நாங்கள் கருதுகின்றோம். இது நியாயமானது அல்ல என்றார்.

இது உங்களுக்கும் எங்களுக்கும் மட்டுமல்ல வடக்கில் வாழும் தமிழ், சிங்கள, முஸ்லிம்கள் அனைவருக்கும் பாதிப்பை ஏற்படுத்தும் விடயமாகும். இதனால் இந்த நேரத்தில் இவ்வாறான தேர்தல் குண்டுகளை பயன்படுத்த இடமளிக்க வேண்டாம் என்று கேட்கின்றோம் என்றார்.