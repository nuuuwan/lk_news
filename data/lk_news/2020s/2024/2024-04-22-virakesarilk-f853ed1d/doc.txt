ஃபைண்டர் - விமர்சனம்

நடிகர்கள் : சார்லி, வினோத் ராஜேந்திரன், சென்ராயன், நிழல்கள் ரவி, பிரானா மற்றும் பலர்.

நாளாந்த வாழ்வாதாரத்திற்கு கூட பொருளாதார வசதி இல்லாமல் கஷ்டப்படுகிறார் பீற்றர். அவருடைய மனைவி மற்றும் மகளுக்கு விரும்பிய வகையில் உணவு அளிக்கக்கூட கஷ்டப்படும் சூழலில் அவரை அணுகும் ஒரு கும்பல் செய்யாத குற்றத்திற்கு பொறுப்பேற்றுக்கொண்டு சிறைக்குச் சென்றால் லட்சக்கணக்கில் உனக்கு பணம் கிடைக்கும். உன்னுடைய குடும்பத்தின் வறுமை நீங்கும். நீ சிறையில் இருக்கும் காலகட்டமும் குறைவுதான். விரைவில் பிணையில் வந்து விடலாம்  என பல்வேறு கவர்ச்சியான வாக்குறுதிகளை அளிக்கிறது. சூழல் காரணமாக வேறு வழி இல்லாமல் சிறைக்குச் செல்ல பீற்றர் ஒப்புக்கொள்கிறார். ஆனால் பீற்றர் சிறைக்கு சென்ற பிறகு அந்த கும்பல் பீற்றரின் மனைவிக்கும், மகளுக்கும் வாக்குறுதி படி பண உதவி செய்யாமல் ஏமாற்றுகிறது. இதனால் மனமடைந்த  பீற்றரின் மனைவி தற்கொலை செய்து கொள்கிறார். மகள் செய்வதறியாது திகைத்து நிற்கிறார்.  இந்த தருணத்தில் ஃபைண்டர் என்ற அமைப்பு மூலம் சிறைச்சாலையில் சிறை தண்டனை அனுபவிக்கும் நிரபராதிகள் குறித்து ஆய்வு செய்யும் குழுவிற்கு பீற்றரின் வழக்கு செல்கிறது.

அதன் பிறகு அந்தக் குழு உண்மையை  ஆராய்கிறது.  அதன் பின் என்ன நடக்கிறது? பீற்றர் சிறையிலிருந்து விடுதலை ஆனாரா? இல்லையா? என்பதுதான் படத்தின் கதை.

வித்தியாசமான சமூகப் பொறுப்புள்ள கதையை யோசித்து வழங்கியதற்காக இயக்குநர் வினோத் ராஜேந்திரனை பாராட்ட வேண்டும்.

பீற்றர் கதாபாத்திரத்தில் நடித்திருக்கும் மூத்த நடிகர் சார்லி வழக்கம் போல் மிகையான நடிப்பால் மனதை கவர்கிறார்.  துப்பறியும் நிபுணராகவும், சிறை தண்டனை கைதிகளுக்கு சட்ட உதவி செய்யும் சட்டத் தரணியாகவும் நடித்திருக்கும் இயக்குநர் வினோத் ராஜேந்திரன் இயல்பாக நடித்திருக்கிறார். சென்ராயன் வழக்கம் போல் நன்றாக நடித்து தன் இருப்பை பதிவு செய்கிறார்.

படத்தின் இரண்டாம் பகுதியில் சில காட்சிகள் மீண்டும் மீண்டும் வருவதை தவிர்த்திருந்தால் திரைக்கதை கூடுதல் சுவாரசியமாக இருந்திருக்கும்.

படத்தின் இடம்பெறும் வசனங்களும் மனதை கொள்ளையடிக்கின்றன.  இதன் மூலம் ஃபைண்டர் படம் தனித்துவமான படம் என்பதை நிரூபிக்கிறது.

சிறிய முதலீட்டில் வித்தியாசமான படைப்புகளை உருவாக்கி, ரசிகர்களை வியப்பில் ஆழ்த்த முடியும் என்ற பட்டியலில் இந்த ஃபைண்டர் திரைப்படமும் இடம் பிடித்திருக்கிறது.