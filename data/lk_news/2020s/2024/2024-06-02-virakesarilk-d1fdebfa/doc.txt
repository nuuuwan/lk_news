காலத்தை வீணடிக்கும்    இரண்டு தவறுகள்

முஸ்லிம் அரசியல் தலைவர்கள் மற்றும் எம்.பி.க்கள், இன்னும் நான்கு மாதங்களில் குறைந்தபட்சம் ஒருதேர்தலாவது நடைபெறப் போகின்றது என்பதை தெட்டத் தெளிவாக அறிந்திருந்தும் மீதமாக இருக்கின்ற காலத்தையாவது தமது சமூகத்திற்காக உருப்படியாகப் பயன்படுத்தாமல் வீணடித்துக் கொண்டிருக்கின்றனர்.  முஸ்லிம் கட்சிகளோ அல்லது தனிப்பட்ட முஸ்லிம் எம்.பி.க்களோ தாங்கள் செய்த சேவையை, இந்த சமூகத்திற்கு பெற்றுக் கொடுத்த உரிமைகளை, தீர்த்து வைத்த பிரச்சினைகளைச் சொல்லி வாக்குக் கேட்க முடியாத பெரும் கையறு நிலைக்குள் இருக்கின்றார்கள். எப்படியான வேடத்தை தரித்தால், என்ன செய்தால் மக்களை மயக்கலாம் என்று தலையைக் குடைந்து கொண்டிருக்கின்றார்கள்.