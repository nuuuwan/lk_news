சாய் தன்ஷிகாவின் 'ஐந்தாம் வேதம்'

'அயலி', 'கூச முனுசாமி', 'தலைமைச் செயலகம்', 'செங்களம்' என தொடர்ந்து வித்தியாசமான இணைய தொடர்களை அளித்து ரசிகர்களின் மனதில் இடம் பிடித்திருக்கும் ஜீ 5 டிஜிட்டல் தளத்தில் ஒக்டோபர் 25 ஆம் திகதியன்று வெளியாகும் புதிய இணைய தொடர் 'ஐந்தாம் வேதம்'. ஆன்மீகம்- அறிவியல்- மர்மம் - திகில் - என பல அம்சங்களின் கலவையாக உருவாகி இருக்கும் இந்த இணைய தொடரை விளம்பரப்படுத்தும் நிகழ்வு சென்னையில் நடைபெற்றது.

இதில் இணைய தொடரில் பணியாற்றிய நடிகர்கள், நடிகைகள், தொழில்நுட்பக் குழுவினர், ஜீ 5 மற்றும் தயாரிப்பாளர்கள் ஆகியோர் பங்கு பற்றினர். இதில் இயக்குநர் நாகா பேசுகையில், '' ஐந்தாம் வேதம் எனும் இந்த கதையை கடந்த ஒரு தசாப்தமாக சிறிது சிறிதாக எழுதி வந்தேன்.

முழுமையாக நிறைவடைந்த பிறகு ஜீ 5 நிறுவனத்திடம் சமர்ப்பித்தேன். அவர்களுக்கு மிகவும் பிடித்திருந்ததால் பணியை உடனடியாக தொடங்க அனுமதித்தனர். இந்த இணைய தொடரின் திரைக்கதையை எழுதுவதற்கு ஆறு மாதங்களுக்கு மேலானது.

அதன் பிறகு இந்த இணையத் தொடரை பிரபல தயாரிப்பாளர் அபிராமி ராமநாதன் தயாரிப்பதற்கு முன்வந்தார். அவர் எங்கள் குழுவில் இணைந்த பிறகு இந்த இணைய தொடரின் தரம் உயர்ந்தது. மேலும் இந்த இணையத் தொடர் மூன்று பாகங்களாக உருவாகவிருக்கிறது.

முதல் பாகத்தை ஒக்டோபர் 25 ஆம் திகதி முதல் நீங்கள் ஜீ 5 டிஜிட்டல் தளத்தில் காணலாம். இந்த இணையத் தொடரில் செயற்கை நுண்ணறிவு தொழில்நுட்பம் குறித்த விடயங்களை விவாதித்து இருக்கிறோம். செயற்கை நுண்ணறிவு தொழில்நுட்பம் மனிதர்களுக்கு அச்சத்தை ஏற்படுத்தியிருக்கிறது.

இதனால் இந்தத் தொடரின் இரண்டாம் பாகத்தில் செயற்கை நுண்ணறிவு தொழில்நுட்பம் வெற்றி பெறுகிறதா? அல்லது அதனை உருவாக்கிய மனிதர்கள் வெற்றி பெறுகிறார்களா? என்ற அடிப்படையில் கதை எழுதி இருக்கிறேன். மேலும் இந்த இணைய தொடர் அனைத்து தரப்பு ரசிகர்களையும் கவரும் என உறுதியாக நம்புகிறேன்'' என்றார்.

எட்டு அத்தியாயங்களாக உருவாகி இருக்கும் இந்த 'ஐந்தாம் வேதம்' எனும் இணைய தொடரில் சாய் தன்ஷிகா, வை. ஜி .மகேந்திரன், சந்தோஷ் பிரதாப், பொன்வண்ணன் ஆகியோர் முதன்மையான கதாபாத்திரங்களில் நடித்திருக்கிறார்கள். ஸ்ரீநிவாசன் ஒளிப்பதிவு செய்திருக்கும் இந்த இணையத் தொடருக்கு ரேவா இசையமைத்திருக்கிறார்.

ஜீ 5 டிஜிட்டல் தளத்திற்காக இந்த இணைய தொடரை அபிராமி மெகா மால் மீடியா ஒர்க்ஸ் எனும் நிறுவனத்தின் சார்பில் தயாரிப்பாளர் அபிராமி ராமநாதன் மற்றும் நல்லம்மை ராமநாதன் ஆகியோர் இணைந்து தயாரித்திருக்கிறார்கள்.