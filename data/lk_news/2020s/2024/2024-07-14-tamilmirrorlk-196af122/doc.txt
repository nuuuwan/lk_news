கூரையின் மீதிருந்தே டிரம்ப் மீது தாக்குதல்

முன்னாள் ஜனாதிபதி டொனால்ட் டிரம்ப் மீது துப்பாக்கி சூடு தாக்குதல் மேற்கொண்ட துப்பாக்கிதாரி , பேரணி நடைபெற்ற இடத்திலிருந்து 400 அடி தூரத்தில் உள்ள கட்டிடத்தின் மேற்கூரையில் இருந்தே தாக்குதலை மேற்கொண்டுள்ளார்.

டிரம்ப் மீது தாக்குதல் மேற்கொண்டவர் தாமஸ் மேத்யூ க்ரூக்ஸ் என்ற 20 வயதுடைய இளைஞர் என  நியூயார்க் போஸ்ட் செய்தி சேவை தகவல் வெளியிட்டுள்ளது.

உடனடியாகச் செயல்பட்ட பாதுகாப்புப் படையினர் துப்பாக்கிச் சூடு நடத்திய நபரை சுட்டுக் கொன்றுள்ளதுடன் அவர் தீவிரவாத கும்பலைச் சேர்ந்தவரா அல்லது வெளிநாட்டுக் கூலிப்படையைச் சேர்ந்தவரா என்பது தொடர்பிலான மேலதிக விசாரணைகளை மேற்கொண்டுள்ளனர்.

துப்பாக்கிச் சூட்டுக்கு இலக்காகி வைத்தியசாலையில் அனுமதிக்கப்பட்ட டிரம்ப்புடன் தற்போதைய அமெரிக்க ஜனாதிபதி ஜோ பைடன் தொலைபேசி மூலம் உரையாடியதாகவும் தகவல் வெளியாகியுள்ளது.

துப்பாக்கிச்சூட்டில் டிரம்ப் சிறு காயங்களுக்குள்ளான நிலையில் பேரணியில் பங்கேற்ற டிரம்ப் ஆதரவாளர் ஒருவர் உயிரிழந்துள்ளதுடன் மேலும் இருவர் படுகாயமடைந்து வைத்தியசாலையில் அனுமதிக்கப்பட்டுள்ளனர் .