ජනපතිගේ උත්සාහයක් ගැන දැනුම්දීමක්

මෙරට ජනතාවගේ දිළිඳුකම පිටුදැකීම සහ දරුවන්ගේ පෝෂණය ඉහළ නැංවීම වෙනුවෙන් ජනාධිපති රනිල් වික්‍රමසිංහ මහතා ප්‍රමුඛ අවධානයක් යොමු කර කටයුතු කරන බව ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක මහතා පවසයි.

ඔහු සඳහන් කළේ, ඒ වෙනුවෙන් ජනාධිපතිවරයාගේ මඟපෙන්වීම ඇති ව මේ වන විට වැඩසටහන් රැසක් ක්‍රියාවට නංවා ඇති බවයි.

ජනාධිපතිවරයාගේ සංකල්පයක් මත ආරම්භ කෙරුණු 'අස්වැසුම' වැඩසටහන මෙරට දිළිඳුකම පිටුදැකීම සඳහා පුරෝගාමී මෙහෙවරක් ඉටු කරන බැවින් කිසිසේත් දේශපාලනීකරණය නොවූ අස්වැසුම මෙරට ජනතාවගේ දිළිඳුකම පිටුදැකීම වෙනුවෙන් ශක්තිමත් දායකත්වයක් ලබාදෙනු ඇති බව ඔහු පවසයි.

මෙහි දී වැඩිදුරටත් අදහස් දැක්වූ සාගල රත්නායක මහතා පෙන්වා දුන්නේ, අනාගත පරපුර නිරෝගී පරපුරක් ලෙස ගොඩනැඟීම අත්‍යවශ්‍ය වන බැවින් පෝෂණය යනු, කුසගින්න නිවා දැමීම පමණක් නොව රටේ අනාගතය හැඩගැස්වීමේ දී තීරණාත්මක කාර්යභාරයක් ඉටු කරනු ලබන සාධකයක් බවයි.