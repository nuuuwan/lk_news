තරුණියන් දෙදෙනෙක් ගොනු කළ පෙත්සම් නිෂ්ප්‍රභ කෙරෙයි

පොලීසියට එරෙහිව තරුණියන් දෙදෙනෙකු ගොනු කර තිබූ මූලික අයිතිවාසිකම් පෙත්සම් දෙකක් විභාගයට නොගෙන නිෂ්ප්‍රභ කිරීමට ශ්‍රේෂ්ඨාධිකරණය අද (19) තීන්දු කළේය.

2022 වසරේ සැප්තැම්බර් මස 22 වනදා ලිප්ටන් වටරවුමේ සමාජවාදී ශිෂ්‍ය සංගමය විසින් පැවැත්වූ විරෝධතාවයකට සහභාගිවී සිටි මෙලනි ප්‍රේමසිංහ සහ දිලීපා තරංගා යන තරුණියන් දෙදෙනාව පොලිස් නිලධාරින් විසින් අත්තනෝමතික ආකාරයෙන් ඇදගෙන ගොස් අත්අඩංගුවට ගෙන  පසුව අධිකරණයට ඉදිරිපත් කර ඇප මත මුදාහැරීම තුළින් සිය මූලික අයිතීන් උල්ලංඝනය වී ඇති බව සඳහන් කරමින් එම තරුණියන් විසින් මෙම මූලික අයිතිවාසිකම් පෙත්සම් ගොනු කර තිබුණි.

අදාළ පෙත්සම් සලකා බැලීම සඳහා කැඳවූ අවස්ථාවේදී වගඋත්තරකරුවන් වෙනුවෙන් පෙනී සිටි ජ්‍යේෂ්ඨ රජයේ නීතිඥ ශමින්ද වික්‍රම මහතා ඉදිරිපත් කළ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඩුලක් විසින් එම නියෝගය නිකුත් කෙරුණි.

අදාළ සිද්ධිය පිළිබඳව අධිකරණය හමුවේ වීඩියෝ දර්ශන ප්‍රදර්ශනය කරමින් කරුණු දැක්වූ ජ්‍යෙෂ්ඨ රජයේ නීතිඥවරයා පෙත්සමේ සඳහන් වන ආකාරයට මෙම තරුණියන් දෙදෙනා පොලීසිය විසින් අමානුෂික ආකාරයෙන් ඇදගෙන යාමක් සිදුකර නොමැති බව අධිකරණය හමුවේ පෙන්වා දුනි.

ඒ අනුව පෙත්සමෙන් ඉදිරිපත් කරන කරුණු පිළිගත නොහැකි බවත් එය නිෂ්ප්‍රභ කරන ලෙසත් රජයේ ජ්‍යේෂ්ඨ නීතිඥවරයා අධිකරණයෙන් ඉල්ලා සිටියේය.

ඉන් අනතුරුව ඉදිරිපත් වූ කරුණු සලකා බැලූ ත්‍රිපුද්ගල විනිසුරු මඩුල්ල අදාළ පෙත්සම විභාගයට නොගෙන නිෂ්ප්‍රභ කිරීමට තීන්දු කළේය.

ප්‍රීති පද්මන් සූරසේන, ජනක් ද සිල්වා සහ මහින්ද සමයවර්ධන යන  ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ පෙත්සම සලකා බැලුණි.