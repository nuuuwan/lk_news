கோல்களை கோட்டைவிட்ட கலம்போ எவ்.சி.யை வீழ்த்தி; யூசுப் கிண்ணத்தை சுவீகரித்தது சோண்டர்ஸ்

இளம் கால்பந்தாட்ட வீரர்களின் ஆற்றல்களை வெளிக்கொண்டுவரும் குறிக்கோளுடன் ஆர். புவனேந்திரன் தலைமையிலான சிட்டி புட்போல் லீக் நடத்திய 19 வயதுக்குட்பட்டோருக்கான யூசுப் கிண்ண கால்பந்தாட்டப் போட்டியில் சோண்டர்ஸ் கழகம் சம்பியனானது.

சிட்டி லீக் மைதானத்தில் ஞாயிற்றுக்கிழமை (09) ஆரம்பம் முதல் கடைசிவரை பரபரப்பையும் விறுவிறுப்பையும் தோற்றுவித்த கலம்போ எவ்.சி.யுடனான இறுதிப் போட்டியில் 1 - 0 என்ற கோல் வித்தியாசத்தில் சோண்டர்ஸ் கழகம் வெற்றிபெற்று சம்பியன் ஆனது.

போட்டியின் 10ஆவது நிமிடத்தில் கலம்போ எவ்.சி. வீரர் உமர் ஷக்கில், வெறுமையாக  இருந்த கோலை நோக்கி பந்தை உதைத்தார். ஆனால், மின்னல் வேகத்தில் செயற்பட்ட சோண்டர்ஸ் பினகள வீரர் ஏ.எஸ்.என். நிவன்த தனது முழங்களால் பந்தை வெளியே நோக்கி திசை திருப்பினார்.

24ஆவது நிமிடத்தில் எம். முபாஸ்ஸல் போட்ட கோல், சோண்டர்ஸின் சம்பியன் பட்டத்தைத் தீர்மானிக்கும் கோலாக அமைந்தது.

கலம்போ எவ்.சி. கோல் எல்லையில் சுமார் 8 யார் தூரத்திலிருந்து முபாஸ்ஸல் மிகவும் பலமாக உதைத்த பந்து கோல் காப்பாளர் ஹபீலின் உள்ளங்கைகளுக்கு மேலாக சென்று கோலினுள் புகுந்தது.

அதுவரை எவ்வித சுவாரஸ்யத்தையும் ஏற்படுத்தாமல் விளையாடிக்கொண்டிருந்த கலம்போ எவ்.சி. வீரர்கள் அதன் பின்னரே ஆக்ரோஷத்துடன் விளையாட தலைப்பட்டனர். ஆனால், வழைமைக்கு மாறாக வீரர்களுக்கு இடையில் புரிந்துணர்வு, பந்துபரிமாற்றம் என்பவற்றைக் காணமுடியவில்லை.

போட்டியின் 35ஆவது நிமிடத்தில் கோர்ணர் கிக்  ஒன்றைப் பயன்படுத்தி கலம்போ எவ்.சி. வீரர் எம். ஷக்கீல் கோலை நோக்கி உதைத்தைப் பந்தை மீண்டும் நிவன்த தடுத்து நிறுத்தினார்.

இந்தப் போட்டியில் கலம்போ எவ்.சி.யை விட சோண்டர்ஸ் கழகத்துக்கு அதிர்ஷ்டம் கைகொடுத்தது என கூறலாம்.

ஏனேனில், கலம்போ எவ்.சி. கழகம் 3 இலகுவான கோல்போடும் வாய்ப்புகள் உட்பட 6 வாய்ப்புகளைத் தவறவிட்டது.

சோண்டர்ஸ் கழகத்தின் கோல்காப்பாளர் பி. கிஷோர் 3 கோல்களையும் பின்கள வீரர்கள் 3 கோல்களையும் தடுத்து நிறுத்தினர்.

இடைவேளைக்குப் பின்னர் கலம்போ எவ்.சி.யின் ஆதிக்கம் சற்று மேலோங்கி இருந்தபோதிலும் சோண்டர்ஸ் கழக அணித் தலைவர் எ.என். ராஜபக்ஷ உட்பட பின்கள வீரர்களும் கோல் காப்பாளர் கிஷோரும் மிகவும் சாமர்த்தியமாக செயற்பட்டு பந்து தமது கோலினுள் செல்வதைத் தடுத்த வண்ணம் இருந்தனர்.

இதனிடையே ஆட்டத்தின் இரண்டாவது பகுதியில் 4 கோல் போடும் வாய்ப்புகளைக் கோட்டை விட்ட கலம்போ எவ்.சி. அணியின் முன்கள வீரர்கள், சோண்டர்ஸ் கழகத்தின் ஒவ்சைட் பொறியிலும் சிக்கினர்.

போட்டியின் கடைசி 10 நிமிடங்களில் இரண்டு அணியினரும் கடூரமாக விளையாடியதால் மத்தியஸ்தரின் எச்சரிக்கைக்கு உள்ளாகினர்.  சோண்டர்ஸ்   வீரர்  ஒருவர்     சிவப்பு அட்டைக்கு இலக்காகி களம் விட்டு வெளியேற்றப்பட்டார்.

அதேவேளை சோண்டர்ஸ் கழகத்தின் முன்கள வீரர் ஜே.எம். ரம்ஸான் தசைப் பிடிப்புக்குள்ளாகி கடும் வேதனைப் பட்டதால் களத்துக்கு வெளியே பல நிமிடங்கள் அவருக்கு சிகிச்சை அளிக்கப்பட்டது.

இதன் காரணமாக சோண்டர்ஸ் கழகம் சுமார் 4 நிமிடங்கள் 9 வீரர்களுடனேயே விளையாடியது. ஆனால், அதனையும் கலம்போ எவ்.சி.யினால் சாதமாக்கிக்கொள்ள முடியாமல் போனது.

இறுதியில் 6 கோல்கள் தவறவிட்டதை கருத்தில் கொள்ளாத கலம்போ எவ்.சி. இரசிகர்கள் சிலர் மத்தியஸ்தரை தகாத வார்தையால் சாடுவதை கேட்கக்கூடியதாக இருந்தது. அக் கழகத்தின் ஒரு வீரர் மத்தியஸ்தருடன் முரண்பட முற்பட்டதுடன் அவரை தாக்குவதாகவும் எச்சரித்தார்.

ஆனால், நிலைமை கட்டுப்பாட்டுக்குள் கொண்டுவரப்பட்டது. ஆனால், பாதுகாப்பு கருதி மத்தியஸ்தர்கள் தங்களது நினைவுச் சின்னங்களைப் பெற பரிசளிப்பு மேடைக்கு வருவதை தவிர்த்துக்கொண்டனர்.

பின்களத்தில் இறும்புத் தூணாக விளையாடிய சோண்டர்ஸ் வீரர் நிமன்தவுக்கு இறுதி ஆட்ட நாயகன் விருது வழங்கப்பட்டது.

சுற்றுப் போட்டியின் சிறந்த கோல்காப்பாளராக பி. கிஷோர் (சோண்டர்ஸ்),  சுற்றுப் போட்டியின்  பெறுமதிவாய்ந்த வீரராக உமர் ஷக்கில் (கலம்போ எவ்சி) ஆகியோர் தெரிவாகி விருதுகள் வழங்கப்பட்டது.

சம்பியன் அணிக்கு வெற்றிக் கிண்ணத்துடன் 150,000 ரூபா பணப்பரிசும் இரண்டாம் இட அணிக்கு 100,000 ரூபா பணப்பரிசும் வழங்கப்பட்டது.

இலங்கை கால்பந்தாட்ட சம்மேளனத் தலைவர் ஜஸ்வர் உமர், எக்ஸ்போலன்கா குழுமத்தின் நிறைவேற்றுப் பணிப்பாளர் ஹனிப் யூசுப், சிட்டி புட்போல் லீக் தலைவர் ஆர். புவனேந்திரன், ஓய்வுநிலை பிரதி பொலிஸ் மாஅதிபர் பத்திரண ஆகியோர் அதிதிகளாக கலந்துகொண்டு பரிசில்களை வழங்கினர்.