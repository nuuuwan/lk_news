2024 ஜனாதிபதி தேர்தல்

மக்களினால் தெரிவு செய்யப்படுகின்ற ஜனாதிபதி ஒருவர் ஒரு ஐந்து வருட பதவிக்காலத்துக்கு அதிகாரத்தில் இருப்பார் என்று அரசியலமைப்பு கூறுகிறது. அவர் மரணமடைந்தால், பதவிவிலகினால் அல்லது பதவியில் இருந்து நீக்கப்பட்டால் அவரது எஞ்சிய பதவிக்காலத்துக்கு அதிகாரத்தில் இருப்பதற்கு பாராளுமன்றம் ஒருவரை ஜனாதிபதியாக தெரிவுசெய்யும். அரசியலமைப்பில் குறித்துரைக்கப்பட்டிருக்கும் ஜனாதிபதியின் பதவிக்காலத்தை நீடிப்பதற்கு கொண்டுவரப்படக்கூடிய எந்தவொரு திருத்தச் சட்டமூலமும் பாராளுமன்றத்தில் மூன்றில் இரண்டு பெரும்பான்மை வாக்குகளினால் நிறைவேற்றப்படுவதுடன் சர்வஜனவாக்கெடுப்பு ஒன்றில் மக்களின் அங்கீகாரத்தையும் பெறவேண்டியது அவசியமாகும்.

அதிகாரத்தில் இருக்கும் ஜனாதிபதியின் பதவிக்காலம் முடிவடைவதற்கு ஒரு மாதத்துக்கும் குறையாததும் இரு மாதங்களுக்கு மேற்படாததுமான  காலப்பகுதிக்குள் ஜனாதிபதி தேர்தல் நடத்தப்படவேண்டும் என்றும் அரசியலமைப்பு கூறுகிறது.

ஜனாதிபதி பதவிக்கு தெரிவாவதற்கான தகுதிகளைக் கொண்ட எந்தவொரு குடிமகனையும் அங்கீகரிக்கப்பட்ட அரசியல் கட்சி ஒன்று ஜனாதிபதி தேர்தலில் வேட்பாளராக நிறுத்தமுடியும். மற்றும்படி பாராளுமன்ற உறுப்பினராக இருப்பவர்  அல்லது ஏற்கெனவே பாராளுமன்ற உறுப்பினராக இருந்தவர் வேறு எந்த அரசியல் கட்சியினாலும் அல்லது வாக்காளர் இடாப்பில் பெயர் பதிவு செய்யப்பட்டிருக்கும் எந்தவொரு வாக்காளரினாலும்  வேட்பாளராக நிறுத்தப்படமுடியும்.

அங்கீகரிக்கப்பட்ட அரசியல் கட்சி ஒன்றினால் நியமிக்கப்பட்டதும் அந்த வேட்பாளருக்கு அந்த கட்சியின் அங்கீகரிக்கப்பட்ட சின்னம் ஒதுக்கப்படும். மற்றைய வேட்பாளர்களுக்கு முதல் சந்தர்ப்பத்தில் ஒவ்வொரு வேட்பாளருக்கும் என்று அங்கீகரிக்கப்பட்ட சின்னம் அவர்கள் மத்தியில் இணக்கப்பாட்டின் மூலம் நிர்ணயிக்கப்படும். அத்தகைய இணக்கப்பாடு இல்லாவிட்டால் தேர்தல் ஆணையாளரினால் சின்னம் தீர்மானிக்கப்படும். ஆனால், அங்கீகரிக்கப்பட்ட அரசியல் கட்சி ஒன்றின் அங்கீகரிக்கப்பட்ட சின்னம்  அந்த கட்சியினால் நியமிக்கப்படாத ஒரு வேட்பாளருக்கு ஒதுக்கப்படமாட்டாது.

முப்பது வயதுக்கு குறைந்த ஒருவர் அல்லது இரு தடவைகள் ஏற்கெனவே ஜனாதிபதியாக மக்களினால் தெரிவுசெய்யப்பட்டவர் ஜனாதிபதியாக தெரிவாவதற்கு தகுதியற்றவராகிறார்.

ஒரு வாக்காளராக இருப்பதற்கான தகுதி இல்லாமல் செய்யப்படாத ( உதாரணமாக 18 வயதுக்கும் குறைவானவர் அல்லது சிறைத்தண்டனை அனுபவிப்பவர் ) எந்தவொரு இலங்கைக்  குடிமகனும் அவரது பெயர் முறைப்படியான வாக்காளர் இடாப்பில் பதிவு செய்யப்பட்டிருந்தால் மாத்திரம் வாக்களிக்கத் தகுதியுடையவராகிறார்.

ஜனாதிபதி தேர்தலில் இரு வேட்பாளர்கள் மாத்திரம்  போட்டியிடுகிறார்கள் என்றால் வாக்காளர் வாக்குச்சிட்டில்  தான் விரும்புகின்ற வேட்பாளரின் சின்னத்துக்கும் பெயருக்கும் நேரே இலக்கம் 1ஐ எழுதவேண்டும். மூன்று வேட்பாளர்கள் போட்டியிடுகிறார்கள் என்றால் வாக்காளர் தனது இரண்டாவது தெரிவுக்குரிய வேட்பாளரின் சின்னத்துக்கும் நேரே இலக்கம் 2 ஐ எழுதலாம். மூன்றுக்கும் அதிகமான வேட்பாளர்கள் போட்டியிடுகிறார்கள் என்றால் வாக்காளர் தனது இரண்டாவது தெரிவுக்கும் மூன்றாவது தெரிவுக்கும் உரிய வேட்பாளர்களின் சின்னத்துக்கும் பெயருக்கும் நேரே இலக்கம் 2, இலக்கம் 3 என்று எழுதலாம். ஒரு வேட்பாளர் தனது முதலாவது தெரிவுக்குரிய வேட்பாளருக்கு வாக்களிக்காமல் இரண்டாவது தெரிவை மாத்திரம் அல்லது மூன்றாவது தெரிவை மாத்திரம் அல்லது இரண்டாவது தெரிவையும் மூன்றாவது தெரிவையும் மாத்திரம் வாக்குச்சீட்டில் குறித்தால் அது செல்லுபடிாகாது. வாக்கு எண்ணிக்கையில் சேர்த்துக் கொள்ளப்படமாட்டாது.

பதிவான வாக்குகளில் செல்லுபடியாகக்கூடிய வாக்குகளில்  அரைவாசிக்கும் கூடுதலானவற்றைப்  பெறும் வேட்பாளரை ஜனாதிபதி பதவிக்கு தெரிவானவர் என்று தேர்தல் ஆணையாளர் பிரகடனம் செய்வார். இரு வேட்பாளர்கள் மாத்திரம் போட்டியிடும் தேர்தல் ஒன்றில் முடிவு உடனடியாகவே தெரிந்துவிடும்.

மூன்று வேட்பாளர்கள் போட்டியிடுகின்ற தேர்தல் என்றால் ஆகக் குறைந்த வாக்குகளைப் பெறும் வேட்பாளர் அகற்றப்படுவார். அவ்வாறு அகற்றப்படும் வேட்பாளரை முதலாவது தெரிவாக வாக்களித்தவர்களின் வாக்குச்சீட்டுகளில் உள்ள இரண்டாவது தெரிவை கணக்கிட்டு எஞ்சியிருக்கும் வேட்பாளர்களில் ஒருவரின் அல்லது மற்றவரின் வாக்குகளுடன் சேர்க்குமாறு ஒவ்வொரு  தெரிவத்தாட்சி அலுவலருக்கும் உத்தரவிடப்படும்.

மூன்றுக்கும் அதிகமான வேட்பாளர்கள் போட்டியிடுகிறார்கள் என்றால் மிகவும் கூடுதலான வாக்குகளையும் இரண்டாவது கூடுதலான வாக்குகளையும் வேட்பாளர்கள் தவிர்ந்த ஏனைய சகல வேட்பாளர்களும் அகற்றப்படுவார்கள். அதற்கு பிறகு அவ்வாறு அகற்றப்பட்ட வேட்பாளரை தங்களது முதலாவது தெரிவாக வாக்களித்த ஒவ்வொரு வாக்காளரினதும் இரண்டாவது தெரிவை எண்ணி போட்டியில்  எஞ்சியிருக்கும் இரு வேட்பாளர்களில் எவருக்கு ஆதரவானவையோ அவரின் வாக்குகளுடன் சேர்க்குமாறு ஒவ்வொரு தெரிவத்தாட்சி அலுவலருக்கும உத்தரவிடப்படும். இரண்டாவது தெரிவு எண்ணப்படாவிட்டால் அந்த வாக்காளர்களின் மூன்றாவது தெரிவு எண்ணப்பட்டு அவை  போட்டியில் எஞ்சியிருக்கும் இரு வேட்பாளர்களில் எவருக்கு ஆதரவானவையோ அவரின் வாக்குகளுடன் சேர்க்கப்படும்.

எனவே வேட்பாளர்களின் எண்ணிக்கை எதுவாக இருந்தாலும் அல்லது இரண்டாவது, மூன்றாவது தெரிவுகள் கணக்கில் எடுக்கப்பட்டாலும் புதிய ஜனாதிபதியாக வரப்போகிறவர் முதல் சுற்று  வாக்கு எண்ணிக்கையில் கூடுதல் வாக்குகளைப் பெற்ற இரு வேட்பாளர்களில் ஒருவரே என்பது வெளிப்படையானது.

புதிய நிறைவேற்று அதிகார ஜனாதிபதி பதவிப்பிரமாணம் செய்துகொண்ட பிறகு அவரின் முதற்கடமை பாராளுமன்றத்தில் கூடுதலான உறுப்பினர்களின் நம்பிக்கைக்குரியவராக இருக்கக்கூடியவர்  என்று தான் கருதுகின்ற பாராளுமன்ற உறுப்பினரை பிரதமராக நியமிக்கவேண்டியதேயாகும். அதற்கு பிறகு பிரதமருடன் ஆலோசனை கலந்து ஜனாதிபதி (அ) அமைச்சர்களின் எண்ணிக்கை, (ஆ) அமைச்சக்களின் எண்ணிக்கை, (இ) அமைச்சுக்களுக்கு ஒதுக்கவேண்டிய பொறுப்புக்கள், கடமைகளை தீர்மானிக்கவேண்டும். இறுதியாக பிரதமருடன் ஆலோசனை கலந்து அமைச்சுகளுக்கு பொறுப்பாக அமைச்சர்களை ஜனாதிபதி நியமிக்கவேண்டும்.  அவர் விரும்பினால்  அமைச்சரவை உறப்பினர் இல்லாத அமைச்சர்களையும் பிரதி  அமைச்சர்களையும் நியமிக்கலாம்.

225 பாராளுமன்ற உறுப்பினர்களில் ஒரு பெரும்பான்மையானவர்களின் ஆதரவைக் கொண்டிருப்பதை உறுதிப்படுத்தவேண்டிய சவாலை புதிய ஜனாதிபதி எதிர்நோக்குவார். அதைச் செய்யத்தவறினால் அரசாங்கம் நிதிச் சட்டமூலங்கள் உட்பட எந்தவொரு சட்டமூலத்தையும் நிறைவேற்ற முடியாத நிலையில் அரசாங்கம் செயற்பட முடியாத நிலை ஏற்படும். இதுவே நிறைவேற்று அதிகார ஜனாதிபதி ஆட்சிமுறையின் அடிப்படைப் பலவீனமாகும்.

அந்த சவாலை ஜனாதிபதி ஜே.ஆர். ஜெயவர்தன தனது கட்சி ஆறில் ஐந்து பெரும்பான்மைப் பலத்தைக் கொண்டிருந்த பாராளுமன்றத்தின் ஆயுட்காலத்தை அரசியலமைப்பு திருத்தம் ஒன்றின் மூலமாகவும் மோசடிகள் நிறைந்த சர்வஜன வாக்கெடுப்பு ஒன்றின் மூலமாகவும் ஆறு வருடங்களில் இருந்து பன்னிரண்டு வருடங்களாக நீடித்ததன் மூலம் கையாண்டார். தனது கட்சியின் பாராளுமன்ற உறுப்பினர்களிடம் இருந்து  திகதியிடப்படாத பதவிவிலகல் கடிதங்களையும் அவர் பெற்றுக்கொண்டதுடன் தனது அமைச்சர்களின் நிதி விவகாரங்கள் மற்றும் ஏனைய நடவடிக்கைகள் தொடர்பான இரகசியக் கேவைகளை ஜெயவர்தன வைத்திருந்ததுடன் அரசியல் எதிரிகளின் குடியியல் உரிமைகளைப் பறித்து அவர்களின் அரசியல் செயற்பாடுகளையும்  முடக்கினார்.

பாராளுமன்றத்தில் மூன்று உறுப்பினர்களுடன் இருக்கும் அநுரா குமார திசாநாயக்கவும் தேவையான 113 க்கும்  குறைவான எண்ணிக்கையான உறுப்பினர்களைக் கொண்டிருக்கும் சஜித் பிரேமதாசவும் எதிர் நோக்கவேண்டிவரப்போகும் சவால் இதுவாகும். புதிதாகத் தெரிவாகும் ஜனாதிபதி உடனடியாகப் பாராளுமன்றத்தைக் கலைக்கத் தீர்மானித்தாலும் கூட, அவவாறு செய்வதற்கு முன்னதாக  தற்போதைய பாராளுமன்ற உறுப்பினர்கள் மத்தியில் இருந்து தனது பிரதமரையும் அமைச்சரவையையும் நியமிக்க வேண்டியிருக்கும்.

ரணில் விக்கிரமசிங்க ஜனாதிபதி தேர்தலில் போட்டியிடத் தீர்மானித்து வெற்றியும் பெறுவாரேயானால், தற்போதைய அமைச்சரவை அப்படியே இருக்குமானால்  அவர் இந்த பிரச்சினையை எதிர்நோக்கப் போவதில்லை. புதிய ஜனாதிபதி உடனடியாகப் பாராளுமன்றத்தைக் கலைக்கத் தீர்மானித்தால், அடுத்து வரக்கூடிய பொதுத்தேர்தலில் பாராளுமன்றத்தில் தேவையான பெரும்பான்மையை அவர் பெறுவார் என்பதற்கு என்ன உத்தரவாதம்?

நிறைவேற்று அதிகார ஜனாதிபதி ஆட்சிமுறையை ஒழிப்பதற்கான இயக்கத்தை வண. மாதுளுவாவே சோபித தேரர் தனது சமூக நீதிக்கான தேசிய இயக்கத்தின் மூலமாக ஆரம்பித்து இப்போது பத்து வருடங்கள் கடந்துவிட்டன. இப்போது அந்த ஆட்சிமுறையைத் தொடருவதில் நாட்டம் கொண்டுள்ள மூன்று அரசியல் கட்சிகளின் தலைவர்கள் உட்பட பல்வேறு அரசியல்வாதிகள் அந்த இயக்கத்துக்கு ஆர்வத்துடன் ஆதரவளித்தனர்.

அந்த இயக்கத்தை அதன் தற்போதைய தலைவர் கரு ஜெயசூரிய உறுதியுடன் முன்னெடுக்கிறார். அதே இலட்சியம் தான் 2022 ஆம் ஆண்டில் ஒரு நிறைவேற்று அதிகார ஜனாதிபதியை அவரது அலுவலகத்தில் இருந்து விரட்டவும் ஆழ்கடலில் கப்பலில் தஞ்சமடைய வைக்கவும் அறகலயவுக்கு ஊக்கம் அளித்தது. என்றாலும் ஊழல்தனமான தேர்தல் முறையாலும் பெருமளவு மனித உயிரிழப்புகளாலும்  முன்னென்றும் இல்லாத இலஞ்சம் மற்றும் தவறான முகாமைத்துவத்தினாலும் பலப்படுத்தப்பட்டு எதேச்சாதிகாரத்தனமான  ஜனாதிபதி ஆட்சிமுறை 45 வருடங்களாக நீடிக்கிறது. தற்போது மூன்று அரசியல்வாதிகள் அநீதியான இந்த ஆட்சிமுறையை தொடருவதில் நாட்டம்கொண்டு செயற்படுகிறார்கள்.

ஜனாதிபதி தேர்தலுக்கு இன்னமும் ஐந்து மாதங்கள் இருக்கின்றன. தொகுதி அடிப்படையிலானதும் விகிதாசாரப் பிரதிநிதித்துவ முறையும் கலந்த தேர்தல் முறையை அறிமுகப்படுத்தி தற்போதைய பட்டியல் முறையை பதிலீடு செய்ய போதுமான காலம் இல்லையா?

பாராளுமன்றத்தினால் அல்லது மற்றைய பிரதிநிதித்துவ அமைப்புக்களினால் அரசியலமைப்பு ரீதியான ஜனாதிபதியை தெரிவுசெய்வதற்கு இன்னொரு அரசியலமைப்பு திருத்தத்தைக் கொண்டுவருவதற்கு போதுமான காலம் இல்லையா? பாராளுமன்றத்தைக் கலைத்து ஒரேநாளில் பொதுத்தேர்தலையும் சர்வஜன வாக்கெடுப்பையும் ஒன்றாக நடத்துவதற்கு போதுமான காலம் இல்லையா? பெரிதும் விரும்பப்படுகின்றதும் நீண்டகாலமாக எதிர்பார்க்கப்படுகின்றதுமான இந்த சீர்திருத்தங்களை  நடைமுறைப்படுத்துவதற்கு புதிய அரசியலமைப்பு ஒன்றை வரைவதற்கு போதுமான காலம் இல்லையா?