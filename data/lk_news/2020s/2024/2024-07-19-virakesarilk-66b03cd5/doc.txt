படப்பிடிப்புடன் தொடங்கிய நடிகர் காளி வெங்கட்டின் ‘அப்பனே முருகா’

தமிழ் திரையுலகின் சிறந்த குணச்சித்திர நடிகராக பவனி வரும் நடிகர் காளி வெங்கட் கதையின் நாயகனாக முதன்மையான கதாபாத்திரத்தில் நடித்திருக்கும் புதிய படத்திற்கு 'அப்பனே முருகா' என பெயரிடப்பட்டு , அதன் தொடக்க விழா,  படபிடிப்புடன் சென்னையில் தொடங்கியது.‌

அறிமுக இயக்குநர் குரு ராமசாமி இயக்கத்தில் உருவாகி வரும் 'அப்பனே முருகா' எனும் திரைப்படத்தில் காளி வெங்கட், 'பருத்திவீரன்' சரவணன், எம். எஸ் பாஸ்கர், முனிஸ்காந்த், மதுமிதா, ' கர்ணன் 'ஜானகி, சூப்பர் குட் சுப்பிரமணி, மோகனசுந்தரம், புதுவை பூபாலன் உள்ளிட்ட பலர் நடிக்கிறார்கள்.

ஜெயபிரகாஷ் ஒளிப்பதிவு செய்யும் இந்த திரைப்படத்தை ட்ரூ டீம்  என்டர்டெய்ன்மெண்ட் சார்பில் தயாரிப்பாளர் ஆர்.சதீஷ் தங்கம், ஆர் ஜி சேகர் மற்றும் சசிகுமார் ஆகியோர் இணைந்து தயாரிக்கிறார்கள்.

படத்தைப் பற்றி இயக்குநர் பேசுகையில், '' ஒன்லைன் ரம்மி விளையாட்டில் தோற்ற ஒருவன் அதிலிருந்து மீண்டு வாழ்க்கையில் ஜெயித்தானா,? இல்லையா? என்பதை அடிப்படையாக வைத்து இந்த படத்தின் கதை உருவாக்கப்பட்டுள்ளது. இப்படத்தின் முதற்கட்ட படப்பிடிப்பு சென்னையில் நடைபெற்று வருகிறது.'' என்றார்.