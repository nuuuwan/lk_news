றோயலை வீழ்ச்சியிலிருந்து இலங்கை இளையோர் அணித் தலைவர்  சினேத் மீட்டார்; ஆட்டம் சம அளவில்

கொழும்பு எஸ்.எஸ்.சி. மைதானத்தில் நடைபெற்றுவரும் றோயல் கல்லூரிக்கும் பரி. தோமா கல்லூரிக்கும் இடையிலான 145ஆவது நிலவர்ணங்களின் கிரிக்கெட் சமரில் இலங்கையின் 19 வயதுக்குட்பட்ட உலகக் கிண்ண அணித் தலைவரும் றோயல் அணித் தலைவருமான சினேத் ஜயவர்தன அரைச் சதம் குவித்து றோயலை வீழ்ச்சியிலிருந்து மீட்டெடுத்தார்.

போட்டியின் ஆரம்ப நாளான வியாழனன்று பரி. தோமா அணி முழு நாளும் துடுப்பெடுத்தாடி முதல் இன்னிங்ஸில் சகல விக்கெட்களையும் இழந்து 297 ஓட்டங்களைப் பெற்றது.

பதிலுக்கு போட்டியின் இரண்டாம் நாளான நேற்றைய தினம்  றோயல் அணி முழு நாளும்  தனது  முதலாவது இன்னிங்ஸில் துடுப்பெடுத்தாடி 7 விக்கெட்களை இழந்து 234 ஓட்டங்களைப் பெற்றிருந்தபோது போதிய வெளிச்சம் இன்மை காரணமாக ஆட்டம் நிறுத்தப்பட்டது.

இரண்டு அணிகளும் பெற்றுள்ள மொத்த எண்ணிக்கைகளை நோக்கும்போது இப் போட்டி சம அளவில் மோதிக்கொள்ளப்படுவதாகவே இப்போதைக்கு தென்படுகிறது.

போட்டியின் இரண்டாம் நாளான இன்று வெள்ளிக்கிழமை (08) காலை தனது முதலாவது இன்னிங்ஸை ஆரம்பித்த றோயல், 3ஆவது ஓவரில் 2ஆவது விக்கெட்டை இழந்தபோது ஒரு ஓட்டத்தை மாத்திரமே பெற்றிருந்தது.

எனினும் சினேத் ஜயவர்தன பொறுமையுடன் துடுப்பெடுத்தாடி ஓவின அம்பன்பொலவுடன் 3ஆவது விக்கெட்டில் 126 ஓட்டங்களைப் பகிர்ந்து அணியை வீழச்சியிலிருந்து மீட்டெடுத்தார்.

ஓவன் அம்பன்பொல 3 மணித்தியாலங்களுக்கு மேல் துடுப்பெடுத்தாடி 160 பந்துகளை எதிர்கொண்டு 36 ஓட்டங்களைப் பெற்று அணித் தலைவருக்கு பக்கபலமாக இருந்தார்.

ஆனால், அவரது விக்கெட் உட்பட 4 விக்கெட்கள் 37 ஓட்டங்கள் வித்தியாசத்தில் வீழ்ந்ததால் றோயல் மீண்டும் தடுமாற்றத்தை எதிர்கொண்டது.

ரமிரு பெரேரா திறமையாக துடுப்பாட்டத்தை ஆரம்பித்தபோதிலும் 23 ஓட்டங்களுடன் வெளியேறினார். (164 - 5 விக்.)

அதே மொத்த எண்ணிக்கையில் சினேத் ஜயவர்தன ஆட்டம் இழந்தது றோயல் அணிக்கு பேரிடியாக அமைந்தது.

மூன்றரை மணித்தியாலங்கள் பொறுமையாகத் துடுப்பெடுத்தாடிய சினேத் ஜயவர்தன 171 பந்துகளை எதிர்கொண்டு 13 பவுண்டறிகளுடன் 92 ஓட்டங்களைப் பெற்றிருந்தபோது களைப்பு மிகுதியால் சோர்வான அடி ஒன்றின் மூலம் மிட் ஓவில் இலகுவான பிடி ஒன்றைக் கொடுத்து ஆட்டம் இழந்தார்.

ஆனால், அடுத்து ஜோடி சேர்ந்த டினுர சேனாரத்ன, நெத்வின் தர்மரட்ன ஆகிய இருவரும் 7ஆவது விக்கெட்டில் 70 ஓட்டங்களைப் பகிர்ந்து றோயல் அணிக்கு தெம்பூட்டினர்.

ஆட்ட நேர முடிவில் தர்மரட்ன 29 ஓட்டங்களுடனும் புலான் வீரதுங்க ஒரு ஓட்டத்துடனும் ஆட்டம் இழக்காதிருந்தனர்.

பந்துவீச்சில் அஷேன் பெரேரா 51 ஓட்டங்களுக்கு 4 விக்கெட்களையும் டேரியன் டியகோ 35 ஓட்டங்களுக்கு 2 விக்கெட்களையும் ஆகாஷ் பெர்னாண்டோ 30 ஓட்டங்களுக்கு ஒரு விக்கெட்டையும் கைப்பற்றினர்.

இந்தத் தொடரில் 36 - 35 என்ற ஆட்டங்கள் வித்தியாசத்தில்  றோயல்  முன்னிலையில் இருக்கிறது.

இந் நிலையில், 145ஆவது நிலவர்ணங்களின் கிரிக்கெட் சமர் 74ஆவது வெற்றிதோல்வியற்ற முடிவை தரும் என எதிர்பார்க்கப்படுகிறது.