ඉන්දුනීසියාවේ නව පාලකයා ?

ඒ, රටට ජනාධිපතිවරයෙක්, උප ජනාධිපතිවරයෙක්, පාර්ලිමේන්තු සහ ප්‍රාදේශීය මන්ත්‍රීවරුන් තෝරාගැනීමේ අපේක්ෂාවෙනි.

එහිදී සියලුදෙනාගේ වැඩි අවධානයට ලක්වූයේ ඉන්දුනීසියාවේ මීළඟ පාලකයා කවරෙක්ද යන්න සම්බන්ධයෙනි.

මෙවර ඉන්දුනීසියානු ජනාධිපතිවරණ සටන වඩාත් තරගකාරී වූ අතර, ඊට ඉදිරිපත්ව සිටින්නේ එරට දේශපාලනයේ කැපී පෙනෙන චරිත කිහිපයක් වීම ඊට හේතුවය.

වසර 10ක් රට පාලනය කළ ජනාධිපති ජෝකෝ විඩෝඩෝගෙන් පසු රටේ නව දිශානතිය කුමක්ද යන්නත් ජනතාව දැඩි අවධානයෙන් පසුවීමත් මෙවර මැතිවරණය වඩාත් තීරණාත්මක වීමට හේතු වුණි.

ලොව එක් දිනක පැවැත්වෙන විශාලතම මැතිවරණය වන ඉන්දුනීසියානු මැතිවරණය ඊයේ අවසන් වුණේ එවන් වාතාවරණයක ය.

රටේ ජනාධිපති තනතුර වෙනුවෙන් සටන් වැදුණු ප්‍රධාන අපේක්ෂකයින් අතරට, හිටපු ආරක්ෂක ඇමති ප්‍රබෝවෝ සුබියන්තෝ, ජාවා හි හිටපු ආණ්ඩුකාර ගැන්ජර් ප්‍රානොවෝ සහ හිටපු අධ්‍යාපන ඇමතිවරයෙක් වන ජකර්තා ආණ්ඩුකාර ආනීස් බස්වෙදාන් අයත් වුණි.

මැතිවරණයේ ප්‍රතිඵල ඊයේ රාත්‍රියේ සිටම නිකුත්වීමට පටන් ගත්තේ, ඉන්දුනීසියාවට අවේණික වූ පූර්ව ප්‍රතිඵල ලබාදීමේ ක්‍රමවේදය යටතේය.

එහිදී ලැබුණු ප්‍රතිඵල අනුව පෙරමුණ ගැනීමට සමත්වී ඇත්තේ තරමක් මතභේදාත්මක චරිතයක් ලෙස සැලකෙන ප්‍රබෝවෝ සුබියන්තෝ ය.

පූර්ව ප්‍රතිඵලවලට අනුව ගණන් කළ ඡන්දවලින් සියයට 57ක් දිනාගෙන ඇත්තේ සුබියන්තෝ.

ඒ අනුව දෙවැනි වටයේ ඡන්දයක් පැවැත්වීමට හේතුවක් නොමැති බව ඉන්දුනීසියානු මාධ්‍ය දැනටමත් වාර්තා කරයි.

ලොව විශාලතම එක්දින මැතිවරණය වීම හේතුවෙන් ඉන්දුනීසියානු සමස්ත ඡන්ද ප්‍රතිඵල ලබාදීමට තවත් මාසයකට වැඩි කාලයක් ගත වෙයි.

ඒ අනුව ප්‍රතිඵල ලබාදීමට නියමිතව ඇත්තේ ලබන මාර්තු මස 20 වැනිදාය.

කෙසේ නමුත් ඡන්ද මධ්‍යස්ථානවලින් ලැබෙන පූර්ව ප්‍රතිඵල එනම් කඩිනම් ඡන්ද ගණනය කිරීම එරට ප්‍රාන්ත නීතිමය වශයෙන් පිළිගනි.

ඒ ගෙවුණු මැතිවරණ කිහිපය පුරාවටම මෙම ක්‍රමය සාර්ථක සහ නිරවද්‍ය වීම හේතුවෙනි.

මේ අනුව ඉන්දුනීසියාවේ නව පාලකයා වීමට සුබියන්තෝ සමත් වනු ඇති බව විදෙස් මාධ්‍ය වාර්තා කරයි.

ඔහු සහ ඔහුගේ ආධාරකරුවන් දැනටමත් සිය ජයග්‍රහණය සමරමින් සිටින්නේ ඒ අනුවය.

72 හැවිරිදි හිටපු හමුදා ජනරාල්වරයෙකු වන සුබියන්තෝ මීට පෙර අවස්ථා රැසකදී මානව හිමිකම් කඩකිරීමේ චෝදනා ලැබූවෙකි.

එමෙන්ම ඔහු ඉන්දුනීසියානු ඒකාධිපති අඥාදායක සුහරතෝ ගේ සමීපතමයෙක් වන අතර ඔහු සුහර්තෝගෝ බෑණා ද වනවා.

මීට පෙර අවස්ථා දෙකකදී ඔහු ජනාධිපතිවරණ සඳහා ඉදිරිපත්ව තිබුණත්, එරට වඩාත්ම ජනප්‍රිය නායකයෙකු වන වත්මන් ජනාධිපති ජෝකෝ විඩෝඩෝ හමුවේ ඔහු ඒ අවස්ථා දෙකේම පරාජයට පත්වුණි.

පූර්ව ප්‍රතිඵලවලට අනුව ඔහුගේ ප්‍රතිවාදීන් වූ ගැන්ජර් ප්‍රානොවෝ සියයට 17ක ඡන්ද ප්‍රතිශතයක් දිනාගනිද්දී, ආනීස් බස්වෙදාන් දිනා තිබූ ඡන්ද ප්‍රතිශතය සියයට 25ක් පමණි.

ටික්ටොක් වැනි ජනප්‍රිය සමාජ මාධ්‍ය ඔස්සේ සුබියන්තෝ දියත් කළ ඡන්ද ව්‍යාපාරය ද ඔහුගේ මෙම දැවැන්ත ජයග්‍රහණයට හේතුවූ බව බොහෝ පාර්ශ්ව පෙන්වා දෙයි.

ඒ, එමගින් ඔහු තරුණ ප්‍රජාව වඩාත් තමන් කෙරෙහි ආකර්ෂණය කරගැනීම සලකමිනි.

ජකර්තා අගනුවරට රැස්වූ සුබියන්තෝ සහ ඔහුගේ ආධාරකරුවන් ජයග්‍රහණය සමරා තිබුණි.

එහිදී පිරිස ඇමතූ සුබියන්තෝ, වත්මන් ජනාධිපති ජෝකෝ විඩෝඩෝ වෙත සිය ගෞරවය පුදකර සිටියේය.

එමෙන්ම ඔහු පැවසුවේ, විඩෝඩෝ හඳුන්වාදුන් ප්‍රතිපත්ති අඛණ්ඩව පවත්වාගෙන යාමට කැපවන බවය.

ඔහු මේ බව පවසන්නේ, සුබියන්තෝ ගේ මැතිවරණ කටයුතුවලට ජෝකෝ විඩෝඩෝ ජනාධිපතිවරයා නිල නොවන ලෙස සහාය දුන් බවට ජාත්‍යන්තර මාධ්‍ය වාර්තා කර ඇති පසුබිමකය.

එමෙන්ම ඔහු ඡන්ද වංචාවලට සහාය දුන් බවත් අනෙක් අපේක්ෂකයින් චෝදනා කර තිබුණි.

මේ අනුව වත්මන් ජනාධිපති විඩෝඩෝ තවදුරටත් ඉන්දුනීසියානු දේශපාලනය තුළ කැපී පෙනෙන චරිතයක් ලෙස කටයුතු කරනු ඇතැයි ද විචාරකයින් පුරෝකතනය කරයි.

සුහර්තෝගෙන් පසු දේශපාලන සහ හමුදාමය පසුබිමකින් නැගී ආ පළමු ඉන්දුනීසියානු දේශපාලනඥයා විඩෝඩෝ ය.

මෙලෙස නිල නොවන සහාය පළකරමින් තමන්ට ගැති නායකයින් බිහිකරගනිමින් විඩෝඩෝ තම දේශපාලන අධිකාරියක් ගොඩනගා ගනිමින් සිටින බවටද ඇතැමුන් චෝදනා කරයි.