ஓகஸ்ட் வெளியீட்டில் இடம் பிடித்திருக்கும் பிரசாந்தின் 'அந்தகன்'

பிரம்மாண்டமான வெற்றியை வழங்கி மீண்டும் நட்சத்திர அந்தஸ்தை எட்டிப் பிடிப்பதற்கான கடும் முயற்சியில் தீவிரமாக ஈடுபட்டிருக்கும் நடிகர் பிரசாந்த் நடிப்பில் தயாராகி இருக்கும் 'அந்தகன்' திரைப்படம் எதிர்வரும் ஓகஸ்ட் மாதம் வெளியாகும் என படக் குழுவினர் பிரத்யேக போஸ்டரை வெளியிட்டு அறிவித்துள்ளனர்.

நடிகரும், இயக்குநருமான தியாகராஜன் இயக்கத்தில் உருவாகி இருக்கும் 'அந்தகன்' எனும் திரைப்படத்தில் பிரசாந்த், கார்த்திக், சிம்ரன், பிரியா ஆனந்த், சமுத்திரகனி, ஊர்வசி, யோகி பாபு, கே. எஸ். ரவிக்குமார், வனிதா விஜயகுமார் உள்ளிட்ட பலர் நடித்திருக்கிறார்கள். ரவி யாதவ் ஒளிப்பதிவு செய்திருக்கும் இந்த திரைப்படத்திற்கு சந்தோஷ் நாராயணன் இசையமைத்திருக்கிறார். கிரைம் திரில்லர் ஜேனரிலான இந்த திரைப்படத்தை ஸ்டார் மூவிஸ் நிறுவனம் சார்பில் தயாரிப்பாளர் சாந்தி தியாகராஜன் தயாரித்திருக்கிறார்.

இந்தத் திரைப்படத்தின் அனைத்து பணிகளும் நிறைவடைந்து வெளியீட்டிற்காக காத்திருக்கிறது. இந்நிலையில் இந்தத் திரைப்படம் எதிர்வரும் ஓகஸ்ட் மாதத்தில் வெளியிட திட்டமிடப்பட்டு வருவதாக படக்குழுவினர் தெரிவித்திருக்கிறார்கள். இந்தத் திரைப்படம் இந்தி மொழியில் வெளியாகி விமர்சன ரீதியாகவும், வசூல் ரீதியாகவும் பாரிய வெற்றி பெற்ற திரைப்படம் என்பதாலும், இதன் தமிழ் மொழி மறு உருவாக்கம் தான் இந்த திரைப்படம் என்பதாலும், இப்படத்தைப் பற்றிய எதிர்பார்ப்பு திரையுலக வணிகர்களிடத்தில் ஏற்பட்டிருக்கிறது என்பது குறிப்பிடத்தக்கது.