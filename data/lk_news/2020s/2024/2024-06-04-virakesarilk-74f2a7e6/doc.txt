இந்திய தேர்தல்களில் 64 கோடி மக்கள் வாக்களித்தனர் :  இந்திய தேர்தல் ஆணையம்

இந்தியா முழுவதும் ஏழு கட்டங்களாக நடைபெற்று நிறைவடைந்த 18 வது மக்களவை தேர்தலில் 64.2 கோடி மக்கள் வாக்களித்ததாக இந்திய தலைமை தேர்தல் ஆணையர் ராஜ்குமார் தெரிவித்துள்ளார்.

மக்களவைத் தேர்தல் வாக்குப்பதிவு நிறைவடைந்தவுடன் இந்திய தேர்தல் ஆணையர்கள் செய்தியாளர்களை சந்தித்தனர். இதன் போது இந்திய தலைமை தேர்தல் ஆணையர் ராஜீவ் குமார் தெரிவித்ததாவது.

இந்தியாவில் நிறைவடைந்த ஜனநாயக திருவிழாவில் 31.2 கோடி பெண்கள் உள்பட மொத்தம் 64.2 கோடி மக்கள் வாக்களித்துள்ளனர்.

தேர்தலில் வாக்களிப்பதற்காகவும், தேர்தல் பணியை மேற்கொள்வதற்காகவும் நாடு முழுவதும் 135 சிறப்பு புகையிரத வண்டிகள் இயக்கப்பட்டன.

கடந்த 2019 ஆம் ஆண்டு நடைபெற்ற மக்களவைத் தேர்தலில் இந்தியா முழுவதும் 540 இடங்களில் மறுப்பாக்குப்பதிவு நடைபெற்றது. ஆனால் 2024 ஆம் ஆண்டில் 39 இடங்களில் மட்டுமே மறுவாக்குப் பதிவு நடைபெற்றது. எனவே இந்தியாவில் மக்களவைத் தேர்தல் அமைதியாக நிறைவடைந்திருக்கிறது. இது உலக சாதனை.

அரசியல் கட்சித் தலைவர்கள் பயன்படுத்திய ஹெலிகொப்டர்கள் மற்றும் வாகனங்கள் என அனைத்தும் தேர்தல் அதிகாரிகளால் சோதனைக்கு உட்படுத்தப்பட்டன.

தேர்தல் தொடர்பாக இந்தியா முழுவதும் 4.5 லட்சம் புகார்கள் வந்தன. இதில் 98 சதவீத புகார்களுக்கு தீர்வுகள் காணப்பட்டது.

கடந்த 2019 ஆம் ஆண்டில் நடைபெற்ற மக்களவைத் தேர்தலின் போது தேர்தல் நடத்தை விதிமுறையை மீறி கொண்டு செல்லப்பட்ட 3500 கோடி ரூபாய் மதிப்பிலான பணம், நகை, பரிசு பொருட்கள் ஆகியவை பறிமுதல் செய்யப்பட்டன. ஆனால் இந்த தேர்தலில் பத்தாயிரம் கோடி ரூபாய் மதிப்பிலான பணம், நகைகள், இலவச பரிசு பொருட்கள், போதை பொருட்கள் ஆகியவை தேர்தல் அதிகாரிகளால் கைப்பற்றப்பட்டுள்ளன.

இலங்கை, பிலிப்பைன்ஸ் உள்ளிட்ட 23 நாடுகளிலிருந்து 75  சர்வதேச தேர்தல் பார்வையாளர்கள் ஏழு கட்ட தேர்தலில் இந்தியா முழுவதும் பயணித்து இந்திய தேர்தல் நடைமுறையை பார்வையிட்டனர்.

கடந்த நாற்பது ஆண்டுகளில் இல்லாத அளவிற்கு புதிதாக தொகுதி மறு சீரமைப்பு செய்யப்பட்ட ஜம்மு & காஷ்மீர் யூனியன் பிரதேசத்தில் நான்கு தொகுதிகளுக்கு நடைபெற்ற மக்களவை தேர்தலில் 58.58 சதவீத மக்கள் வாக்களித்துள்ளனர்.

வாக்கு எண்ணிக்கை நடைபெறும் மையங்களில் முழு பாதுகாப்பிற்கு ஏற்பாடு செய்யப்பட்டுள்ளது. மேலும் வாக்குப்பதிவு விவரங்கள் அனைத்தும் கமெராக்கள் மூலம் பதிவு செய்யப்படுகிறது''  என இந்திய தேர்தல் ஆணையர் ராஜீவ் குமார் தெரிவித்தார்.‌