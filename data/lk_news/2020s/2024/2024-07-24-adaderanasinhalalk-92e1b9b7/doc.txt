දේශබන්දුගේ පත්වීමට එරෙහි පෙත්සම් සලකා බැලීම අද

දේශබන්දු තෙන්නකෝන් මහතා පොලිස්පතිවරයා ලෙස පත් කිරීමට ජනාධිපතිවරයා ගනු ලැබූ තීරණය බලරහිත කිරීමේ නියෝගයක් නිකුත් කරන ලෙස ඉල්ලා ගොනුකර තිබූ මූලික අයිතිවාසිකම් පෙත්සම් අද (24) යළි සලකා බැලීමට නියමිතව තිබේ.

එහි දී අදාළ පෙත්සම් විභාගයට ගැනීමට අවසර දෙන්නේ ද? නැද්ද? යන නියෝගය අද ප්‍රකාශයට පත්කරන බව ශ්‍රේෂ්ඨාධිකරණය පසුගිය දා ප්‍රකාශයට පත් කළේය.

එමෙන්ම දේශබන්දු තෙන්නකෝන් මහතා පොලිස්පතිවරයා ලෙස කටයුතු කිරීම වළක්වාලන අතුරු තහනම් නියෝගයක් නිකුත් කරන්නේ ද යන්න අද ප්‍රකාශයට පත්කිරීමට නියමිත බව "අද දෙරණ" අධිකරණ වාර්තාකරු පැවසුවේය.

මැල්කම් කාදිනල් රංජිත් හිමිපාණන් ඇතුළු පිරිසක් විසින් මෙම පෙත්සම් ඉදිරිපත් කර තිබේ.

පොලිස්පතිවරයා ලෙස දේශබන්දු තෙන්නකෝන් මහතා පත්කිරීම බලරහිත කිරීමේ තීන්දුවක් ලබාදෙන ලෙස ඉල්ලා ගොනුකර තිබෙන අදාළ මූලික අයිතිවාසිකම් පෙත්සම් පසුගිය දා ශ්‍රේෂ්ඨාධිකරණය හමුවේ සලකා බැලුණි.

යසන්ත කෝදාගොඩ, අචල වෙංගප්පූලි සහ මහින්ද සමයවර්ධන යන මහත්වරුන්ගේ සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ මෙම පෙත්සම් සලකා බැලීම සිදුවුණි.

ආණ්ඩුක්‍රම ව්‍යවස්ථාදායක සභාව යනු විධායකයෙන් සහ ව්‍යවස්ථාදායකයෙන් පරිබාහිර වූ ස්වාධීන ආයතනයක් යැයි පෙන්වා දුන් ජනාධිපති නීතිඥ රොමේෂ් ද සිල්වා මහතා එම ආයතනයේ තීරණවලට එරෙහිව මූලික අයිතිවාසිකම් පෙත්සම් ගොනුකළ නොහැකි අතර මෙම පෙත්සම් සියල්ල විභාගයට නොගෙන නිෂ්ප්‍රභ කරන ලෙසත් වැඩිදුරටත් අධිකරණයෙන් ඉල්ලා සිටියේය.

අනතුරුව අදාළ පෙත්සමේ වගඋත්තරකරුවන් ලෙස නම් කර සිටින නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරල් නෙරින් පුල්ලේ මහතා අධිකරණය හමුවේ කරුණු දක්වමින් මෙම පෙත්සම් මුල් අවස්ථාවේදීම විභාගයට නොගෙන නිෂ්ප්‍රභ කරන ලෙස ඉල්ලා තිබේ.

ජනාධිපතිවරයා විසින් විධිමත් ආකාරයෙන් දේශබන්දු තෙන්නකෝන් මහතාගේ නම ආණ්ඩුක්‍රම ව්‍යවස්ථාදායක සභාව වෙත නිර්දේශ කළ අතර එය නීත්‍යානුකූල ආකාරයට එම සභාව විසින් අනුමත කර ඇතැයි පෙන්වා දුන් අතිරේක සොලිසිටර් ජෙනරාල්වරයා අසා දැනගත් තොරතුරු සහ පදනම් විරහිත කරුණු මත තීරණ ගැනීමට හැකියාවක් නොමැති බවත් සඳහන් කර සිටියේය.