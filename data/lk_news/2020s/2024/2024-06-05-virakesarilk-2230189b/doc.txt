நடைமுறை கல்வி முறைமை நாட்டுக்கும் பிள்ளைகளுக்கும் பயனற்றது - ரோஹிணி கவிரத்ன

இலங்கையின் தற்போதைய கல்வி முறைமை நாட்டுக்கோ பிள்ளைகளுக்கோ பயனற்றது. பொருத்தமற்ற கல்வி முறைமையினால் மாணவர்கள் உளவியல் ரீதியில் பாரிய நெருக்கடிகளுக்கு முகங்கொடுத்துள்ளார்கள் என எதிர்க்கட்சி பாராளுமன்ற உறுப்பினர் ரோஹிணி குமாரி கவிரத்ன தெரிவித்தார்.

பாராளுமன்றத்தில் புதன்கிழமை (05) இடம்பெற்ற கல்வித்துறையில் நிலவும் பிரச்சினைகள் தொடர்பான சபை ஒத்திவைப்புவேளை விவாதத்தை ஆரம்பித்துவைத்து உரையாற்றுகையில் மேற்கண்டவாறு குறிப்பிட்டார்.

கொவிட் தொற்று பரவல் மற்றும் பொருளாதார நெருக்கடி நிலைமையால் பாதிக்கப்பட்ட கல்வித்துறை இன்று வரை  வழமைக்கு திரும்பவில்லை. இந்த காலப்பகுதியில் பொதுப் பரீட்சைகளை நடத்த முடியாமல் போனது. கற்றல் நடவடிக்கைகளை உரிய காலத்தில் நிறைவு செய்ய முடியாமையே இதற்கு பிரதான காரணமாக அமைந்தது. இதனால் கஷ்டப் பிரதேச பாடசாலை மாணவர்கள் பெரிதும் பாதிக்கப்பட்டுள்ளனர்.

இதேவேளை கல்வித்துறையில் ஆசிரியர்கள் முதலானோரின் சம்பளம் தொடர்பான முரண்பாடுகள் உள்ளிட்ட பல்வேறு பிரச்சினைகள் உள்ளன. அவற்றை தீர்ப்பதற்கு அரசாங்கம் நடவடிக்கை எடுக்க வேண்டும் என்று கோருகின்றோம்.

இந்நிலையில், நடைமுறை கல்வி முறைமை தற்போதைய பிள்ளைகளுக்கு பொருத்தமானதாகவும் இல்லை. இந்த முறைமையால் நாட்டுக்கோ, பிள்ளைகளுக்கோ, உலகத்துக்கோ எந்தப் பிரயோசனமும் இல்லை. பொருத்தமான சிறந்த கல்வி முறை இருக்குமானால், நாட்டின் பிள்ளைகள் இந்தளவுக்கு பிரச்சினைகளை எதிர்நோக்கமாட்டார்கள். உளவியல் ரீதியில் இதனால் மாணவர்கள் பாதிக்கப்படுகின்றனர். உலகில் மற்றைய நாடுகளில் எப்படி கல்வி முறைமை உள்ளது என்பதற்கு உதாரணங்கள் உள்ளன.

10 வயது பிள்ளைகளுக்கு புலமைப்பரிசில் என்று கூறி எந்தளவுக்கு மன உளைச்சலை கொடுக்கிறது. சிறந்த பாடசாலைக்கு மாணவர்களை தெரிவு செய்வதற்கான பரீட்சையே இது. கிராமிய பாடசாலைகளில் வசதிகள் இருந்தால் ஏன் இந்த நிலைமை ஏற்படப்போகிறது? வளங்கள் பகிரப்படுவதிலும் பிரச்சினைகள் உள்ளன. போக்குவரத்து வசதிகள், தொழில்நுட்ப வசதிகள் கிடைக்காத பாடசாலைகளும் உள்ளன. இந்தப் பிரச்சினைகளை தீர்க்க வேண்டும் என்றார்.