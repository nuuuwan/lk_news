"ஒபறேசன் சஜப " ; பச்சைக்கட்சியை மீண்டும் ஐக்கியப்படுத்துவதற்கான திட்டம்

ஐக்கிய தேசிய கட்சி 2020 தேர்தலில் அவமானத்துக்குரிய தோல்வியைச் சந்தித்தது. பழமைவாய்ந்த பெரிய கட்சி என்று சிலரால்  வர்ணிக்கப்படுகின்ற  ஐ.தே.க.வுக்கு தேர்தல் தோல்விகள் ஒன்றும் புதியவை அல்ல. 1956 ஆண்டில் 101 ஆசனங்களைக் கொண்ட பாராளுமன்றத்தில் அந்த கட்சிக்கு 8 ஆசனங்களே கிடைத்தன. 1970 ஆம் ஆண்டால் 157 ஆசனங்களைக் கொண்ட பாராளுமன்றத்தில் அதற்கு 17 ஆசனங்கள் கிடைத்தன. 2020 ஆம் ஆண்டு பிரத்தியேகமான  முறையில் வேறுபட்டதாக இருந்தது.ஐ.தே.க. அதன் வரலாற்றில் முதற்தடவையாக ஒரு உறுப்பினர் கூட பாராளுமன்றத்துக்கு தெரிவாகவில்லை. 249, 435 (2.15 % ) வாக்குகளைப் பெற்ற ஐ.தே.க.வுக்கு ஏதோ கருணையில் ஒரு தேசியப்பட்டியல் ஆசனம் கிடைத்தது. 225 உறுப்பினர்களைக் கொண்ட பாராளுமன்றத்தில் அந்த கட்சி ஒரேயொரு உறுப்பினரைக் கொண்டிருந்தது.

ஐ.தே.க.வின் தலைவரும் முன்னாள் பிரதமருமான  ரணில் விக்கிரமசிங்க 1977 ஆம் ஆண்டு தொடக்கம் 43 வருடங்களாக பாராளுமன்ற உறுப்பினராக இருந்துவந்தார். 2015 பொதுத்தேர்தலில் கொழும்பு மாவட்ட வேட்பாளர்கள் பட்டியலில் ஐந்து இலட்சத்துக்கும் அதிகமான விருப்பு வாக்குகளைப் பெற்று உச்சத்துக்கு வந்தார் என்றாலும்  2020 தேர்தலில் தோல்வி அலை அவரையும் மூழ்கடித்தது. அரசியல் எதிரிகளினால் கடந்த காலத்தில் ' மிஸ்டர் பீன் ' என்றும் ' தொர்ச்சியான தோல்வியாளர் ' என்றும் பரிகாசம் செய்யப்பட்ட ரணில் அரசியலில் மீண்டுவரமுடியாதவராக கருதப்பட்டார். அவரது அரசியல் வாழ்வு முடிவுக்கு வந்தூவிட்டது  என்று கூறப்பட்டது.

ஆனால், ரணில் பீனிக்ஸ் பறவை போன்று சாம்பலில் இருந்து மீண்டெழுந்து வந்தார். பத்து மாதங்கள் பாராளுமன்றத்தில் இல்லாமல் இருந்த பிறகு  2021 ஜூன் 21 ஐ.தே.க.வின் தேசியப்பட்டியல் உறுப்பினராக மீண்டும் அவர் பாராளுமன்றத்துக்கு வந்தார். ' அறகலய ' போராட்டத்தை அடுத்து அன்றைய பிரதமர் மகிந்த ராஜபக்ச பதவி விலகினார்.  முன்னாள் ஜனாதிபதி கோட்டாபய ராஜபக்ச 2022 மே 12  ரணில் விக்கிரமசிங்கவை பிரதமராக நியமித்தார். முன்னதாக கோட்டாபய அந்த பதவியை எதிர்க்கட்சி தலைவர் சஜித்  பிரேமதாசவுக்கு பீல்ட் மார்ஷல் சரத் பொன்சேகாவுக்கும் வழங்க முன்வந்தார். இருவரும் அந்த சவாலை ஏற்கத் தயங்கினர்.

'கோட்டா வீடுக்கு போ ' என்ற கோரிக்கையுடனேயே 'அறகலய' போராட்டம் தொடங்கப்பட்டது. அந்த இலக்கை போராட்டக்காரர்கள் 2022 ஜூலையில் அடைந்தார்கள். கோட்டாபய நாட்டில் இருந்து வெளியேறி வெளிநாட்டில் இருந்தவாறு  ஜனாதிபதி பதவியில் இருந்து விலகினார். 2022 ஜூலை 14 ரணில் பதில் ஜனாதிபதியாகப் பொறுப்பேற்றார். 2022 ஜூலை 20 அவர் பாராளுமன்றத்தினால் நிறைவேற்று அதிகார ஜனாதிபதியாக தெரிவுசெய்யப்பட்டார். 225 பாராளுமன்ற உறுப்பினர்களில் 134 பேர் அவருக்கு ஆதரவாக  வாக்களித்தனர். இலங்கையின் எட்டாவது நிறைவேற்று அதிகார ஜனாதிபதியாக ரணில் 2022 ஜூலை 21 பதவியேற்றார்.

ஜனாதிபதியாக பதவியேற்ற பிறகு ஆரம்ப நாட்களில் அவர் எதிரணி கட்சிகளில் இருந்து பாராளுமன்ற உறுப்பினர்களை அரசாங்கப் பக்கத்துக்கு இழுக்கும் முயற்சிகளில் ஈடுபட்டார். அவருக்கு இரு நோக்கங்கள் இருந்தன. முதலாவதாக அவர் அரசாங்கம் சாத்தியமான அளவுக்கு  பரந்தளவு பிரதிநிதித்துவத்தைக் கொண்டதாக இருக்கவேண்டும் என்று விரும்பினார். இரண்டாவதாக ஸ்ரீலங்கா பொதுஜன பெரமுனவில் தங்கியிருப்பதை சாத்தியமான அளவுக்கு குறைக்க விரும்பினார்.

இது தொடர்பில் எதிரணிக் கட்சிகள் கலக்கமடைந்தன. இரு கட்சிகளின் தலைவர்களையும் இன்னொரு சிரேஷ்ட அரசியல்வாதியையும் உள்ளடக்கிய தமிழ், முஸ்லிம் பாராளுமன்ற உறுப்பினர்கள் ரணிலைச் சந்தித்துப் பேச்சு நடத்தினர். தங்களது கட்சிகளில் இருந்து உறுப்பினர்களை வேட்டையாட வேண்டாம் என்று அவரைக் கேட்டுக்கொண்ட அந்த மூவர் குழு அரசாங்கத்தினால் முன்னெடுக்கப்படும் முற்போக்கான சகல நடவடிக்கைகளையும் ஆதரிப்பதாக அவர்கள் உறுதியளித்தனர். அதற்கு இணங்கிக்கொண்ட ரணில் சிறுப்பன்மையின கட்சிகளில் இருந்து பாராளுமன்ற உறுப்பினர்கள் அரசாங்கத்துடன் சேருவதை ஊக்கப்படுத்தப்        போவதில்லை என்று உறுதிளித்தார். தனது சொல்லை அவர் காப்பாறாறினார். எதிரணியில் இருந்து அரசாங்கப் பக்கத்துக்கு மாறவிரும்பிய சில தமிழ், முஸ்லிம் பாராளுமன்ற உறுப்பினர்களை அவர் தடுத்தார்.

மூவர் குழுவுடனான பேச்சுக்களின்போது எதிர்க்கட்சி தலைவர் சஜித் பிரேமதாசவுக்கு  நெருக்கமானவர் என்று கருதப்பட்ட எதிரணி பாராளுமன்ற உறுப்பினர் ஒருவர் யோசனையொன்றை முன்வைத்தார். தமிழ், முஸ்லிம் கட்சிகளில் இருந்து பாராளுமன்ற உறுப்பினர்களை தனது பக்கம் இழுக்காமல் இருக்க இணங்கிக் கொண்டதைப் போன்று சமகி ஜன பலவேகயவில் இருந்து கட்சிதாவலை ஊக்குவிக்கக் கூடாது என்று அவர் ஜனாதிபதியிடம் வேண்டுகோள் விடுத்தார்.

ரணில் அவ்வாறு செய்வதற்கு மறுத்தார். எமகி ஜன பலவேகயவின் பெரும்பாலான பாராளுமன்ற உறுப்பினர்கள் அடிப்படையில் ஐ.தே.க. வைச் சேர்ந்தவர்கள் என்று அவர் சுட்டிக்காட்டினார். அவர்கள் தாய்க்கட்சியைக் கைவிட்டு பிரிந்து சென்ற சமகி ஜன பலவேகயவின் வேட்பாளர்களாக 2020 பாராளுமன்ற தேர்தலில் போட்டியிட்டவர்கள். அதனால் ஐ.தே.க.வின் முன்னாள் உறுப்பினர்கள் விரும்பினால் தாய்க்கட்சிக்கு திரும்பிவரலாம். ஐ.தே.க.வை மீண்டும் ஐக்கியப்படுத்தும் செயன்முறை ஒன்றின் அங்கமாக அவர்களை ரணில் ஏற்றுக்கொள்வார்.

அதையடுத்து சமகி ஜன பலவேகயவில் இருந்து  பாராளுமன்ற உறுப்பினர்களை அரசாங்கப் பக்கத்துக்கு இழுக்கும் முயற்சிகள் மேற்கொள்ளப்பட்டன. தனிப்பட்ட முறையில் பாராளுமன்ற உறுப்பினர்களை இழுப்பதற்கு பதிலாக சமகி ஜன பலவேகயவில் இருந்து பாராளுமன்ற உறுப்பினர்கள்  ஒரு குழுவாக அல்லது குழுக்களாக கட்சி மாறுவதையே ஐ.தே க. விரும்பியது. அமைச்சர் அல்லது இராஜாங்க அமைச்சர் பதவிகள் தரப்படவேண்டும் என்று கோரிக்கைகள் முன்வைக்கப்பட்டன. சில கோரிக்கைகளுக்கு இணக்கம் காணப்பட்டது. இறுதியாக 2023 நடுப்பகுதியில் களுத்துறை மாவட்ட பாராளுமன்ற உறுப்பினர் டாக்டர் ராஜித சேனாரத்ன தலைமையில் ஒரு தொகுதி பாராளுமன்ற உறுப்பினர்கள் கட்சி மாறுவர் என்று எதிர்பார்க்கப்பட்டது.  ராஜித சேனாரத்னவை மேற்கோள்காட்டி டெயிலி மிறர் பத்திரிகை 2023 ஏப்ரில் 6 வெளியிட்ட செய்தி இதைக் கூறியது.

"சமகி ஜன பலவேகயவின் பல பாராளுமன்ற உறுப்பினர்கள் ஜனாதிபதி ரணில் விக்கிரமசிங்கவை ஆதரிக்க விரும்புகிறார்கள். கட்சி ஒரு தீர்மானத்தை எடுக்கத் தவறினால் அவர்கள் ஒரு குழுவாக ஜனாதிபதியை ஆதரிப்பர் என்று ராஜித சேனாரத்ன இன்று கூறினார்.

"எவர் எதைச் சொன்னாலும் காரியமில்லை, ஹர்ஷா டி சில்வாவை போன்ற பாராளுமன்ற உறுப்பினர்கள் ஜனாதிபதி விக்கிரமசிங்கவை ஆதரிக்க விரும்புகிறார்கள். கட்சி ஒரு தீர்மானத்தை எடுக்கத் தவறினால் ஒரு குழுவாக நாம் ஜனாதிபதியை ஆதரிப்போம். ஜனாதிபதி நாட்டை ஒரு நல்ல நிலைக்கு கொண்டு வந்திருக்கிறார் என்ற எண்ணம் உண்மையானதே " என்று செய்தியாளர்கள் மகாநாடு ஒன்றில் செய்தியாளர் ஒருவர் எழுப்பிய கேள்வி ஒன்றுக்கு பதிலளித்த பாராளுமன்ற உறுப்பினர் கூறினார். -- இதுவே அந்த செய்தி.

ஆனால் பல பாராளுமன்ற உறுப்பினர்களில் கட்சித்தாவல் 2023 ஆம் ஆண்டில் எதிர்பார்க்கப்பட்டதைப் போன்று இடம்பெறவில்லை. ஆரம்பத்தில் சுகாதார அமைச்சு பதவியை கொடுப்பது தொடய்பிலான பிரச்சினை காரணமாக தாமதம் ஏற்பட்டது. ராஜித சேனாரத்ன அந்த பதவியில் கண் வைத்திருந்தார். ஆனால் அன்றைய சுகாதார அமைச்சர் கெஹலிய ரம்புக்வெல பதவியைக் கைவிட மறுத்தார். அதையடுத்து சேனாரத்ன இன்னொரு அமைச்சை ஏற்பதற்கு தயாரானர்.ஆனால் மீண்டும் பிசகு ஏற்பட்டது.

களுத்துறை மாவட்ட ஸ்ரீலங்கா பொதுஜன பெரமுன பாராளுமன்ற உறுப்பினர் ' ரத்தரன் ' ரோஹித அபேகுணவர்தன ஆட்சேபித்தார். தனது களுத்துறை மாவட்டத்தைச் சேர்ந்த பாராளுமன்ற உறுப்பினர் ஒருவருக்கு அமைச்சர் பதவியைக் கொடுப்பதானால் பிறகு பாராளுமன்ற தேர்தல் நடக்கும்போது தனக்கு பெரும் பாதிப்பாக அது அமையும் என்று அவர் கூறினார். அதனால் ராஜிதவுடன் சேர்த்து தனக்கும் அமைச்சர் பதவி தரப்படவேண்டும் என்று ரோஹித கோரிக்கை விடுத்தார். பொதுஜன பெரமுனவின் தலைவர் பசில்  ராஜபக்சவும் அதை ஆதரித்தார்.

முன்னதாக பொதுஜன பெரமுனவின் பல பாராளுமன்ற உறும்பினர்களை அமைச்சர்களாகவும் இராஜாங்க அமைச்சர்களாகவும  நியமிக்குமாறு பசில் ஜனாதிபதி ரணிலிடம் கோரிக்கை விடுத்திருந்தார். ஆனால்   சிலரை அமைச்சர்களாக நியமிப்பதற்கு ரணில் தயக்கத்துடன் இணங்கிக்கொண்ட போதிலும் ஏனையவர்களை நியமக்க மறுத்துவிட்டார்.  அப்போது பொதுஜன பெரமுனவின் தேசிய அமைப்பாளராக இருந்த பசில் பிறகு தனது கட்சி சமத்துவமாக நடத்தப்படவேண்டும் என்று விரும்பினார். சமகி ஜன பலவேகயவில் இருந்து வருபவர்களை  அமைச்சர்களாக நியமிக்க ரணில் லிரும்பினால் அதேபோன்றே பொதுஜன பெரமுன உறுப்பினர்களுக்கும் பதவிகளைக் கொடுக்க வேண்டும் என்பது பசிலின் கோரிக்கை. இந்த சாத்தியமற்ற கோரிக்கை ரணிலின் உற்சாகத்தை தணித்துவிட்டது. சமகி ஜன பலவேகயவில் இருந்து கட்சிமாறல் திட்டம் பிற்போடப்ட்டது.

அதேவேளை சமகி ஜன பலவேகய தலைவர் சஜித் பிரேமதாசவும் தனது கட்சியில் இருந்து பாராளுமன்ற உறுப்பினர்கள் பிரிந்துசெல்வதை தடுக்க கடுமையான முயற்சிகளை எடுத்தார். சமகி ஜன பலவேகயவுக்குள் ஒரு விரைவில் ஒரு பிளவு ஏற்படப்போகின்றது என்று ஊடகங்களில் ஊகத்தனமான செய்திகள் வரத்தொடங்கியதும் தனது பாராளுமன்ற உறுப்பினர்கள் கட்சியை விட்டு  வெளியேறப் போவதில்லை என்று மறுப்புத் தெரிவித்தார். அரசாங்கத்தைக் கடுமையாகத் தாக்கிய அவர் அத்தகைய தவறான செய்திகள் அரசாங்கத்தினால் ஊடகக்களில் திட்டமிட்டுத் திணிக்கப்படுகின்றன என்று கூறினார்.

ஒவ்வொருக்கும் 20 கோடி ரூபா கொடுத்து தனது கட்சியில் இருந்து பாராளுமன்ற உறும்பினர்களை இழுப்பதற்கு அரசாங்கம் சதி செய்கிறது என்றும் சஜித் குற்றஞ்சாட்டினார். அத்தகைய கொடுப்பனவுகளுக்கு தனது கட்சி பாராளுமன்ற உறுப்பினர்களில் எவரும்  மயங்கி விடமாட்டார்கள்  என்றும் அவர் கூறினார்.

"ஒரு பாராளுமன்ற உறுப்பினருக்கு அரசாங்கம் 20 கோடி ரூபா விலைபேசுவதாக எமக்கு தெரியவருகிறது. 20 கோடி ரூபாவை எமது பாராளுமன்ற உறுப்பினர்களுக்கு காட்டினால் அவர்கள் விழுந்தடித்துக்கொண்டு வந்து இணைவார்கள் என்று அரசாங்கம் நினைக்கிறது. பாராளுமன்ற உறுப்பினர்களை ஏலம் போடும் அரசாங்கத்தின் செயலில் எமது உறுப்பினர்கள் பங்கேற்கத் தயாரில்லை என்பதை கூறிவைக்க விரும்புகிறேன்" என்று சஜித் கூறியதாக கடந்த வருடம் பத்திரிகைகளில் செய்தி வெளியாகியது.

தனது பாராளுமன்ற உறுப்பினர்களை இழுப்பதற்கு ரணில் அரசாங்கம் மேற்கொள்கின்ற முயற்சிகள்  தொடர்பில் சஜித்துக்கு ஏற்படுகின்ற சீற்றத்தை விளஙகிக் கொள்ளமுடியும். தனது கட்சியின் பாராளுமன்ற உறுப்பினர்கள் வெளியேறி இன்னொரு கட்சியுடன் இணைவதையோ அல்லது பதிய கட்சி ஒன்றை அமைப்பதையோ எந்த கட்சியினதும் தலைவருமே விரும்பமாட்டார்.

ஐ.தே.க.வின் ஒரு உறுப்பினராக இருந்த சஜித் அதில் இருந்து பெரும்பான்மையான பாராளுமன்ற உறுப்பினர்களை இழுத்தெடுத்துக் கொண்டுபோய்த் தான்  சமகி ஜன பலவேகயவை புதிதாக ஆரம்பித்தார் என்பது ஒரு முரண்நகை. அவ்வாறு நடந்தபோது ஐ.தே.க.வோ அல்லது அதன் தலைவர் ரணிலோ சஜித் பண ஊக்குவிப்புக்களை கொடுத்ததாக குற்றஞ்சாட்டவில்லை.

தனது பாாளுமன்ற உறுப்பினர்கள் பிரிந்து செல்லமாட்டார்கள் என்று சஜித் கூறுகின்ற போதிலும், பெருமளவில் உறுப்பினர்கள் கட்சிமாறக்கூடிய சாத்தியம் இருப்பதை நன்றாக அறிந்துகொண்டு அதைத் தடுப்பதற்கான முன்னெச்சரிக்கை நடவடிக்கைகளில் இறங்கியிருந்தார் என்று தெரிகிறது.

பாராளுமன்ற உறுப்பினர்களுக்கு அரசாங்கம் 20 கோடி ரூபாவை வழங்க முன்வந்ததாக சஜித் பிரேமதாச முன்வைத்த குற்றச்சாட்டு கட்சி  மாறக்கூடியவர்களை தடுப்பதற்கான ஒரு முயற்சி என்றே கருதப்பட்டது.  கட்சி மாறிச் சென்றால் பணத்துக்காகவே அவ்வாறு செய்ததாகக் கருதப்படும். அதனால் ஒவ்வொரு பாராளுமன்ற உறுப்பினருக்கும் களஙகம் ஏற்படும் என்று அவர் தனது கட்சி உறுப்பினர்களை மறைமுகமாக  எச்சரிக்கை செய்தார்.

சக்திவாய்ந்த ஊடக நிறுவனம் ஒன்று சஜித்தை உறுதியாக ஆதரிப்பதை அடிப்படையாகக் கொண்டு நோக்கும்போது துரோகம் செய்யக்கூடிய பாராளுமன்ற உறுப்பினர்களுக்கு எதிராக சஜித் ஆதரவு ஊடகம் விசமத்தனமான பிரசாரங்களை முன்னெடு்க்கமுடியும் என்ற மறைமுகமான மறைமுகமான அச்சுறுத்தலும் இருந்தது.  அத்துடன் சஜித்  தனது பாராளுமன்ற உறுப்பினர்களுடன் மிகவும்  நெருங்கிப் பழகி விருந்துண்டு அவர்களுடனான பிணைப்பை மேலும் இறுக்கமாக்க முயற்சித்தார்.

தனது பாராளுமன்ற உறுப்பினர்கள் ஜனாதிபதி ரணில் விக்கிரமசிங்கவின் அரசாங்கத்துடன் இணைந்துவிடக்கூடிய சாத்தியம் குறித்த பிரேமதாசவின் அச்சவுணர்வும் பாதுகாம்பின்மைக்கும் காரணம் அவர்கள் மீதான அவரின் நம்பிக்கையின்மையேயாகும். சமகி ஜன பலவேகயவின் தற்போதைய பாராளுமன்ற உறுப்பினர்களில்  அனேகமாக சகலரும் கடந்த காலத்தில் ஐ.தே.க. உறுப்பினர்களாக இருந்தவர்களே. அவர்களில் பலருக்கு ரணிலின் தலைமைத்துவத்துடன் எந்தப் பிரச்சினையும் இல்லை என்பதுடன் சஜித்தின் தலைமைத்துவ அபிலாசைக்கு சாதகமானவர்களும் அல்ல. இருந்தாலும், அவர்கள் பெரும் எண்ணிக்கையில் ஐ.தே.க.வில் இருந்து வெளியேறி சஜித்துடன் சேர்ந்து சமகி ஜன பலவேகயவை அமைத்தார்கள்.

இதற்கு ரணில் மீதான வெறுப்போ அல்லது சஜித் மீதான  அவர்களின் நல்லெண்ணமோ காரணம் அல்ல. அபிப்பிராய வாக்கெடுப்புகள் உட்பட பல்வேறு வழிவகைகளின் ஊடாக வாக்காளர்களின் மனநிலையை அறிந்துகொண்ட  அவர்கள் ரணிலின் செல்வாக்கு குறைந்துவிட்ட அதேவேளை  சஜித்தின் செல்வாக்கு உயர்ந்திருக்கிறது என்று மதிப்பிட்டார்கள். ரணிலுடனும் ஐ.தே.க.வுடனும் தொடர்ந்தும் இருந்தால் தேர்தலில் தங்களுக்கு வாய்ப்புகள் இல்லாமற் போய்விடும்  என்று அவர்கள் புரிந்துகொண்டார்கள்.

அதனால் அவர்கள் சஜித்தின் பின்னால் அணிதிரண்டு ஐ.தே.க.வை சமகி ஜன பலவேகயவாக மாறாறினார்கள். 2020 பாராளுமன்ற தேர்தலில் ஐ. தே.க.  துடைத்தெறியப்பட்டதை நோக்கும்போது அவர்கள் செய்தது அரசியல்ரீதியில் சரியானது என்றே தோன்றியது. ஆனால் ரணில் பாராளுமன்றத்துக்கு  திரும்பிவந்து ஜனாதிபதியாகியதும் நிலைவரம் மாறிவிட்டது. சமகி ஜன பலவேகயவில் உள்ளவர்களில் பலரைப் பொறுத்தவரை அரசாங்கத் தரப்புக்கு மாறுவதோ அல்லது ஐ.தே.க.வுக்கு திரும்புவதோ ஒரு மருட்சாயான வாய்ப்பாக இப்போது தோன்றியது.

2024 ஜனாதிபதி தேர்தல் நெருங்கும் நிலையில் அரசியல் கட்சிகளினதும் பாராளுமன்ற உறுப்பினர்களினதும் மீள் அணிசேருகை சாத்தியமானதாக வந்துவிட்டது. சமகி ஜன பலவேகய கட்சி மாறலுக்கான வாய்ப்புக்கு வசதியானதாக அரசியல் பருவநிலை இருந்தபோதிலும் அந்த முனையில் முன்னோக்கிய நகர்வு கடந்த பல மாதங்களாக மிகவும் குறைவானதாகவே இருந்து வந்திருக்கிறது. ' உரிய காலத்துக்கு ' முன்னதாக சமகி ஜன பலவேகயவில் இருந்து உறுப்பினர்கள் கட்சிமாறுவதை ஜனாதிபதி ரணில் இப்போது விரும்பவில்லை என்பதே இதற்கு பிரதான காரணமாகும். எதிர்காலத்தில் ஒரு உகந்த தருணத்துக்காக அவர் காத்திருக்கிறார் என்றே தெரிகிறது. அதனால் ஊடகங்களில் அவ்வப்போது ஊகத்தனமான செய்திகள் வருகின்றபோதிலும் கூட  கட்சிதாவல்கள் இடம்பெறவில்லை.

கடந்த மேதினத்தில் நடந்தவை கவனத்துக்குரியவை. ஐ.தே.க.வின் மேதினப் பேரணி மேடையில் சமகி ஜன பலவேகயவின் 14 பாராளுமன்ற உறுப்பினர்களை ஏறவைப்பதன் மூலம் அரசாங்கத் தரப்புக்கு அவர்களை மாறச்செய்வதற்கு ஐ.தே.க. வின் சில முக்கியஸ்தர்கள் தாங்களாகவே ஏற்பாடுகளைச  செய்திருந்தார்கள். அவர்களில் சிலர் ஜனாதிபதி மைத்திரிபால சிறிசேனவினதும் பிரதமர் ரணில் விக்கிரமசிங்கவினதும் தலைமையில் 2015 -- 2019 காலப்பகுதியில் பதவியில் இருந்த அரசாங்கத்தில் அமைச்சரவை உறு்பினர்களாகவும் பிரதி அமைச்சர்களாகவும் இராஜாங்க அமைச்சர்களாகவும் இருந்தவர்கள். சமகி ஜன பலவேகயவின் உயர்மட்டத்துக்கு இது தொடர்பில் சந்தேகம் ஏற்பட்டது. கட்சி மாறக்கூடியவர்கள் என்று கருதப்பட்டவர்களுடன் சமகி ஜன பலவேகயவின் முக்கிய தலைவர்கள் சிலர் பேச்சுவார்த்தைகளில் ஈடுபட்டாரகள்.

எதிர்பாாத ஒரு திருப்பமாக அந்த கட்சிமாறல் இடம்பெறவில்லை. சமகி ஜன பலவேகயவின் உயர்மட்டத்தின் நெருக்குதல் அல்ல ஜனாதிபதி ரணிலின் தலையீடே இதற்கு காரணமாகும். ஐ.தே.க.வில் உள்ள தனது சகாக்களினால் கட்சிமாறல் திட்டம் ஒன்று தீட்டப்பட்டிருப்பதை அறிந்த ரணில் அதை தடுத்துவிட்டார்.  அந்த திட்டத்தில் சம்பந்தப்பட்ட தனது கட்சியின் முக்கியஸ்தர்களுடன் தொடர்புகொண்ட ஜனாதிபதி அதைக் கைவிடுமாறு அவர்களைக் கேட்டுக்கொண்டார். சம்பந்தப்பட்ட சமகி ஜன பலவேகய பாராளுமன்ற உறுப்பினர்கள் சிலருடனும் தொடர்புகொண்ட அவர் கட்சிமாறல் திடடத்தை தாமதிக்குமாறு கேட்டக்கொண்டார்.

தற்போதைய தருணத்தில்  கட்சிமாறலை தான் விரும்பாத காரணங்களை ரணில் தனது கட்சியின் தலைவர்களிடமும் கட்சிமாற விரும்பிய சமகி ஜன பலவேகய உறுப்பினர்களிடமும் விளக்கிக்கூறினார். பல்வேறு கட்சிகள், குழுக்கள் மற்றும் தனிநபர்களை உள்ளடக்கிய கதம்பக் கூட்டணி ஒன்றின் ஆதரவுடன் கட்சி சார்பற்ற சுயாதீன வேட்பாளராக ஜனாதிபதி தேர்தலில் போடடியிடுவநற்கு திட்டமிடுவதாக அவர் கூறினார். ஜூனில் அல்லது ஜூலை முற்பகுதியில் தனது அறிவிப்பை அவர் வெளியிடுவார். அதை தான் செயயும்போது தன்னை ஆதரிக்கும் கூட்டணியில் இணைந்து கொள்வதன் மூலம் சமகி ஜன பலவேகய பாராளுமன்ற உறும்பினர்கள் உட்பட சகலரும் தன்னை ஆதரிப்பதையே ரணில் விரும்பினார். அதனால் இந்த கட்டத்தில் கட்சிமாறலை அவர் விரும்பவில்லை.

இந்த விவகாரம் குறித்து முன்னாள் பாராளுமன்ற உறுப்பினர்கள் உட்பட ஐ.தே.க.வின் சில உறுப்பினர்களுடன் இந்த கட்டுரையாளர் பேசியபோது சமகி.ஜன பலவேகயவின் பாராளுமன்ற உறுப்பினர்களை ஐ.தே.க. வுக்கு திரும்பிவரச் செய்யும் திட்டத்தின் அடிப்படைகள் குறித்து விளக்கினர். சரியான நேரத்தில் கணிசமான எண்ணிக்கையினரைக் கொண்ட ஒரு குழுவாக சமகி ஜன பலவேகய உறுப்பினர்களை பிரிந்துவரச் செய்வதே அவர்களது யோசனை. அதையடுத்து மேலும் பல பாராளுமன்ற உறுப்பினர்கள் விரைவாக பின்தொடருவார்கள். அடுத்து  சிறுபான்மை இன கட்சிகள், குழுக்களைச் சேர்ந்த பாராளுமன்ற உறுப்பினர்கள் ( இவர்கள் இப்போது சமகி ஜன பலவேகயவுடன் அணிசேர்ந்து நிற்பவர்கள் ) வந்து இணைவார்கள்.

"இது ஒன்றுக்கு பின் ஒன்றாக வரும் தொடர்ச்சியான சிறிய அலைகள் பிறகு  ஒன்றாகச் சேர்ந்து பெரியதொரு அலையாக மாறுவதைப் போன்றதாக இருக்கும் " என்று ஐ.தே.க.வின் முன்னாள் பாராளுமன்ற உறுப்பினர் ஒருவர் கூறினார். அந்த பெரிய அலை ' ரணில் அலையாக ' அல்லது  விக்கிரமசிங்க அலையாக இருக்கும் என்று அவர் சொன்னார்.

மேலும் விளக்கமளித்த அந்த முன்னாள் பாராளுமன்ற உறுப்பினர் " சமகி ஜன பலவேகயவுக்கு சென்ற ஊதாரிப் பிள்ளைகள் ஐ.தே.க.வுடன் மீண்டும் இணைந்து கொள்வார்கள். பச்சைக் கட்சிக்கு புத்துயிரளிக்க திட்டம் ஒன்றை நாம் வகுத்திருக்கிறோம். அதற்கு "சஜப நடவடிக்கை" (Operation Sajaba) என்று குறியீட்டுப்பெயர் வைத்திருக்கிறோம்" என்று  நகைச்சுவையாகக்  கூறினார்.

குறிவைக்கப்படுகின்ற சமகி ஜன பலவேகய பாராளுமன்ற உறுப்பினர்களும் அதனோடு இணைந்த சிறுப்பனமையின கட்சிகளின் பாராளுமன்ற உறுப்பினர்களும் எதிர்பார்க்கப்படுவதைப் போன்று கட்சிமாறுவார்களா என்று கேட்டபோது " அவர்கள் வருவார்கள் என்று நாம் முழுமையாக நம்பிக்கை கொண்டிருக்கிறோம். ஆனால் சிலருக்கு  வேறு சிந்தனை இருப்பதையும் நிராகரிப்பதற்கில்லை" என்று அந்த முன்னாள் பாராளுமன்ற உறுப்பினர் பதிலளித்தார்.

எதிர்த்துநின்று போராடாமல் சஜித் அவர்களை வெளியில் விடப்போவதில்லை. ஆனால் ஒரு விடயம் எமக்கு அனுகூலமானதாக இருக்கிறது. எதிர்காலத்தில் சஜித் தங்களை 'கறுப்பு ஆடுகளாகவே' நடத்துவார் என்று இந்த பாராளுமன்ற உறுப்பினர்கள் எல்லோருக்கும் தெரியும். பாராளுமன்ற தேர்தலில் போட்டியிடுவதற்கு தங்களுக்கு வேட்பாளர் நியமனம்  கிடைக்காது போகலாம   என்று இவர்கள் அஞ்சுவார்கள். அதனால் ஐ.தே.க. வுடன் இணைவதைத் தவிர இவர்களுக்கு வேறு தெரிவு இல்லை என்று அவர் மேலும் சொன்னார்.

இதுவே ஐ.தே.க.வை மீண்டும் ஐக்கியப்படுத்தி புத்துயிரளிப்பதற்கான திட்டம். 2020 ஆம் ஆண்டில் ஐ.தே.க.வுக்கு சமகி ஜன பலவேகய செய்ததைப் போன்று அந்த கட்சியின் பாராளுமன்ற உறுப்பினர்களை பெருமளவில் ஐ.தே.க.வுக்குள் இழுப்பதே திடடம். சஜப நடவடிக்கை என்று அந்த முன்னாள் பாராளுமன்ற உறுப்பினர் வர்ணித்த திட்டம் எந்த விதத்திலும் பிசகக்கூடியதாக தெரியவில்லை. ஆனால்,  ஸ்கொட்லாந்தின் கவிஞர் றோபேர்ட் பேர்ண்ஸின் பிரபல்யமான வரிகள் நினைவுக்கு வருகின்றன." எலிகளும் மனிதர்களும்  நன்கு  அவதானமாகத் தீட்டுகின்ற திடடங்கள் அடிக்கடி கோணலாகப் போய்விடுகின்றன."