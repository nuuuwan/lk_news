அநுரகுமார திஸாநாயக்க நடவடிக்கை எடுத்தால் நாட்டில் திருடப்பட்ட அனைத்து சொத்துக்களையும் ஒரு வருடத்துக்குள் மீள பெற்றுக்கொள்ள முடியும் - வேட்பாளர் ஷானக்க சேனாநாயக்க

எமது நாட்டில் திருடி வெளிநாடுகளில் மறைத்து வைக்கப்பட்டுள்ள சொத்துக்களை மீள நாட்டுக்கு பெற்றுக்கொள்வதற்கு இலகுவாக நடவடிக்கை எடுக்க முடியுமாகியுள்ள போதும் ஜனாதிபதி அதனை செய்ய பின்வாங்கி வருகிறார். திருடப்பட்ட சொத்து மீட்பு செயற்திட்டத்தை எமது நாட்டில் உள்வாங்குமாறு கோரி ஜனாதிபதி அநுரகுமார திஸாநாயக்க ஐக்கிய நாடுகள் அமைப்புக்கு ஒரு கடிதம் அனுப்பினால் ஒரு வருடத்துக்குள் திருடப்பட்ட அனைத்து சொத்துக்களையும் மீள பெற்றுக்கொள்ள முடியும் என ஐக்கிய மக்கள் சக்தியின் கம்பஹா மாவட்ட வேட்பாளர் சட்டத்தரணி ஷானக்க சேனாநாயக்க தெரிவித்தார்.

கொழும்பில் வியாழக்கிழமை (24) நடத்திய செய்தியாளர் சந்திப்பில் கலந்துகொண்டு இது தொடர்பில் கருத்து தெரிவிக்கையிலேயே இவ்வாறு தெரிவித்தார்.

ஐக்கிய நாடுகள் அமைப்பு 2003ல் ஊழல் எதிர்ப்பு கொள்கை திட்டத்தை அனுமதித்துக்கொண்டது. அந்த கொள்கை திட்டத்தில் எமது நாடும் கைச்சாத்திட்டுள்ளது.  அந்த கொள்கை திட்டத்தின் 7ஆம் உறுப்புரையில் நாடொன்றில் திடப்பட்ட சொத்துக்கள் வளங்களை எவ்வாறு மீள பெற்றுக்கொள்வது என்ற பொறிமுறை உள்ளது.

அதற்கு திருடப்பட்ட சொத்து மீட்பு செயற்திட்டம். ஸ்டார்  வேலைத்திட்டம் என அறிமுகப்படுத்தப்பட்டிருக்கிறது. ஸ்டார வேலைத்திட்டம் 2007ஆம் ஆண்டே ஐக்கிய நாடுகள் அமைப்பு அறிமுகப்படுத்தியது. 17 வருடங்களாக இருந்துவரும் இந்த வேலைத்திட்டம் தொடர்பில் எமது அரசியல்வாதிகள் மற்றும் அரச தலைவர்களுக்கு தெரியாதா என கேட்கிறேன்.

ஸ்டார் வேலைத்திட்டம் உலக வங்கியும் ஐக்கிய நாடுகள் அமைப்பும் இணைந்து மேற்கொண்டுள்ள திட்டமாகும். எந்தவொரு நாட்டின் தலைவரும் ஐக்கிய நாடுகள் அமைப்புக்கு இந்த ஸ்டார் திட்டத்தை தமது நாட்டில் உள்வாங்குமாறு கோரி கடிம் எழுதினால் அந்த திட்டம் அமுல் படுத்தப்படும்.

இந்த திட்டம் தொடர்பில் நான் சிவில் பிரஜையாக இருந்து 2022இல் அவுஸ்திரேலியாவில் இருந்து இலங்கைக்கு வந்து ஊடக சந்திப்பு நடத்தி நாட்டுக்கு வெளிப்படுத்தி இருந்தேன். அதேநேரம் இந்த திட்டம் தொடர்பில் முன்னாள் ஜனாதிபதி ரணில் விக்ரமசிங்கவுக்கும் தனிப்பட்ட முறையில் தெரிவித்திருந்தேன்.

அதேபோன்று அநுரகுமார திஸாநாயக்கவுக்கும் அப்போது இது தொடர்பில் கடிதம் எழுதி இருந்தேன். ஆனால் யாரும் இதுதொடர்பில் நடவடிக்கை எடுக்கவில்லை.

என்றாலும் தற்போது ஜனாதிபதியாக இருக்கும் அநுகுமார திஸாநாயக்க வெளிநாடுகளில் இருக்கும் நாட்டின் சொத்துக்களை மீள பெற்றுக்கொள்ள நடவடிக்கை எடுப்பதாக தேர்தல் பிரசாரங்களில் தெரிவித்து வந்தார். ஆனால இதுவரை எந்த நடவடிக்கையும் எடுக்கவில்லை.

அநுரகுமார திஸாநாயக்க ஐக்கிய நாடுகள் அமைப்புக்கு இது தொடர்பில் ஒரு கடிதம் எழுதினால், ஒரு வருடத்துக்குள் எமது நாட்டில் திருடி வெளிநாடுகளில் மறைத்து வைக்கப்பட்டிருக்கும் அனைத்து சொத்துக்களையும் மீள பெற்றுக்கொள்ள முடியும்.

ஸ்டார் நிகழ்ச்சித்திட்டம் மூலம் இதுவரை 141 நாடுகளில் இவ்வாறு திருடப்பட்டு வெளிநாடுகளில் மறைத்து வைக்கப்பட்டிருந்த சொத்துக்கள் அந்த நாடுகளுக்கு மீள பெற்றுக்கொடுக்கப்பட்டிருக்கின்றன.

இதற்கு சிறந்த உதாரணமாக, அண்மைக்காலத்தில் மலேசியாவின் உப ஜனாதிபதி ஒருவர் அந்த நாட்டில் இருந்து ஒரு பில்லியன் அமெரிக்க டொலர்களை திருடி இந்துனேசியாவில் வைத்திருந்தார். பின்னர் அந்த பணத்தை சிங்கப்பூருக்கு மாற்றினார்.

அங்கிருந்து அவர் தனியார் ஜெட் விமானம் ஒன்றை அமெரிக்காவில் இருந்து கொள்வனவு செய்திருந்தார். அதேபோன்று இன்னும் பல பொருட்களை கொள்னவு செய்திருந்தார்.

மலேசியா ஆரம்பத்திலேயே இந்த ஸ்டார் நிகழ்ச்சித்திட்டத்தை தனது நாட்டில் உள்வாங்கி இருந்ததால், இந்த திட்டத்தின் மூலம் 9 மாதங்களில் திருடப்பட்ட அனைத்து சொத்துக்களையும் மலேசியாவுக்கு மீள பெற்றுக்கொள்ள முடியுமாகியது.

அதனால் ஜனாதிபதி அநுரகுமார திஸாநாயக்க இது தொடர்பில் உடனடியாக செயற்பட்டால். எமது நாட்டில் இருந்து திருடி, வெளிநாடுகளில் மறைத்து வைக்கப்பட்டிருக்கும் அனைத்து சொத்துக்களையும்  மீள பெற்றுக்கொள்ள முடியும். அதற்காக எனது பூரண ஒத்துழைப்பு வழங்கவும் தயாராக இருக்கிறேன் என்றார்.