சீயான் விக்ரம் நடிக்கும் 'தங்கலான்' படத்தில் ஃபர்ஸ்ட் சிங்கிள் வெளியீடு

தனித்துவமான நடிப்பின் மூலம் சர்வதேச திரையுலகில் தமிழ் முகமாக ஒளிரும் சீயான் விக்ரம் நடிப்பில் தயாராகி இருக்கும் 'தங்கலான்' எனும் திரைப்படத்தில் இடம் பெற்ற 'அன்னக்கிளி வண்ணக்கிளி..' எனத் தொடங்கும் முதல் பாடலும், பாடலுக்கான லிரிக்கல் வீடியோவும் வெளியாகி இருக்கிறது.

தன்னுடைய படைப்புகள் மூலம் ஒடுக்கப்பட்ட மக்களின் குரலை ஓங்கி ஒலிக்கச் செய்யும் படைப்பாளி பா. ரஞ்சித் இயக்கத்தில் உருவாகி இருக்கும் 'தங்கலான்' எனும் திரைப்படத்தில் சீயான் விக்ரம், பார்வதி திருவோத்து, மாளவிகா மோகனன், பசுபதி, ஹரி கிருஷ்ணன் அன்பு துரை, சம்பத் ராம் இவர்களுடன் ஹொலிவுட் நடிகர் டேனியல் கால்டாகிரோன் உள்ளிட்ட பலர் நடித்திருக்கிறார்கள்.

ஏ. கிஷோர் குமார் ஒளிப்பதிவு செய்திருக்கும் இந்த திரைப்படத்திற்கு ஜீ. வி பிரகாஷ் குமார் இசையமைத்திருக்கிறார். சரித்திர காலகட்டத்திய ஃபேண்டஸி கலந்த எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்டுடியோ கிரீன் - நீலம் புரொடக்ஷன்ஸ் - ஜியோ ஸ்டுடியோஸ் ஆகிய நிறுவனங்கள் இணைந்து தயாரித்திருக்கிறது.‌

எதிர்வரும் ஓகஸ்ட் மாதம் 15 ஆம் திகதியன்று உலகம் முழுவதும் படமாளிகையில் தமிழ், தெலுங்கு, மலையாளம், கன்னடம், இந்தி ஆகிய மொழிகளில் வெளியாகவிருக்கும் இந்த திரைப்படத்தில் இடம் பெற்ற 'அன்னக்கிளி வண்ணக்கிளி..' எனத் தொடங்கும் முதல் பாடலும், பாடலுக்கான லிரிக்கல் வீடியோவும் வெளியாகி இருக்கிறது.‌

இந்தப் பாடலை பாடலாசிரியை உமாதேவி எழுத , பின்னணி பாடகர் சிந்தூரி -விஷால் பாடியிருக்கிறார்கள். இந்த பாடலும் பாடலுக்கான தாள நயமும், இசை நயமும் ரசிகர்களை வெகுவாக கவர்ந்திருக்கிறது.