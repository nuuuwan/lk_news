ජම්පටාවීදියේ වැරදුණු කුරුමානම - සිව් දෙනෙක් අත්අඩංගුවට

පසුගිය 25 වනදා ජම්පටාවීදිය ප්‍රදේශයේදී පුද්ගයෙකුට වෙඩිතබා ඝාතනය කිරීමට තැත්කිරීම සම්බන්ධයෙන් වෙඩික්කරු පැමිණි යතුරුපැදියේ පැදිකරු හා ඊට ආධාර අනුබල දුන් පුද්ගලයන් තිදෙනෙකු කොළඹ අපරාධ කොට්ඨාසයේ සංවිධානාත්මක අපරාධ විමර්ශන අංශය මගින් අත්අඩංගුවට ගෙන තිබේ.

එහිදී වෙඩික්කරු පැමිණි යතුරුපැදිය සහ ගිනි අවිය ප්‍රවාහනය කළ ත්‍රිරෝද රථයද සිය භාරයට ගත් පොලීසිය, සැකකරුවකු සතුව තිබී අදාළ අපරාධය සඳහා භාවිත නොකළ වෙනත් ගිනි අවියක් ද සොයාගත් බව පොලීසිය පැවසුවේය.

මේ වෙඩික්කරුවන් වෙඩි තැබීමෙන් අනතුරුව වැල්ලම්පිටිය ප්‍රදේශයේදී ගිනි අවිය සැඟවීම සඳහා අදාළ ත්‍රිරෝද රථයට ලබාදෙන අයුරු දැක්වෙන සීසීටීවී දර්ශන පෙළක්ද හමුවී තිබේ.

සැකකරුවන් අද අධිකරණයට ඉදිරිපත් කිරීමෙන් අනතුරුව දින 7ක් රඳවාගෙන ප්‍රශ්න කිරීමට අධිකරණයට අවසර හිමිවුණි.

සිද්ධිය සම්බන්ධයෙන් වැඩිදුර විමර්ශන කොළඹ අපරාධ කොට්ඨාසයේ අධ්‍යක්ෂවරයාගේ උපදෙස් මත එම කොට්ඨාසයේ ස්ථානාධිපති ප්‍රධාන පොලිස් පරීක්ෂක ඇන්ස්ලම් සිල්වා මහතාගේ අධීක්ෂණය යටතේ  සංවිධානාත්මක අපරාධ අංශයේ වැඩබලන ස්ථානාධිපති රේණුක චතුරංග මහතා ඇතුළු නිලධාරීන් කණ්ඩායමක් සිදුකරයි.