මාවනැල්ලේ වෙඩිතැබීම ගැන තවත් තොරතුරු

මාවනැල්ල, පදියදොර ප්‍රදේශයේදී තියුණු ආයුධ පහරට ලක්වූ පොලිස් නිලධාරීන් දෙදෙනා මාවනැල්ල රෝහලේ දැඩි සත්කාර ඒකකයේ ප්‍රතිකාර ලබන බව වාර්තා වෙයි.

මාවනැල්ල පදියදොර ප්‍රදේශයේදී තියුණු ආයුධ රැගත් පුද්ගලයින් දෙදෙනෙක් කලහකාරී ලෙස හැසිරෙමින් නිවසකට ගල්වලින් පහරදෙන බවට මාවනැල්ල පොලීසියට ඊයේ (06) රාත්‍රීයේ දුරකථන ඇමතුමක් ලැබී තිබුණි.

ඒ අනුව ක්‍රියාත්මක වූ 119 යතුරුපැදි සංචාරයේ නිරත පොලිස් නිලධාරීන් සහ රාත්‍රී ජංගම සංචාරයේ යෙදී සිටි නිලධාරීන් පිරිසක් එම ස්ථානයට ගොස් තිබුණි.

එහිදී කලහකාරී ලෙස හැසිරුණු පුද්ගලයින් දෙදෙනා 119 යතුරුපැදි සංචාරයේ නිරතවූ නිලධාරීන් දෙදෙනාට කඩුවලින් පහරදී තුවාල සිදුකර ඇති බව පොලීසිය පැවසීය.

එම නිලධාරීන් දෙදෙනාගේ ජීවිත ආරක්ෂා කරගැනීම සඳහා ජංගම සංචාරයේ යෙදී සිටි නිලධාරීන් විසින් සැකකරුවන් දෙසට වෙඩිතැබීමක් සිදුකර තිබේ.

පොලිස් වෙඩි පහරින් එක් සැකකරුවෙක් තුවාල ලැබූ අතර ඔහුගේ පුත්‍රයා බවට හඳුනාගෙන ඇති අනෙක් සැකකරු එම ස්ථානයෙන් පළා ගොස් තිබුණි.

වෙඩි ප්‍රහාරයෙන් තුවාල ලැබූ සැකකරු සහ කඩු ප්‍රහාරවලින් තුවාල ලැබූ පොලිස් නිලධාරීන් දෙදෙනා කඩිනමින් ප්‍රතිකාර සඳහා ඇතුළත් කෙරුණේ මාවනැල්ල රෝහලටය.

අනතුරුව වෙඩි ප්‍රහාරයෙන් තුවාල ලැබූ සැකකරු මියගිය බව රෝහල් ආරංචි මාර්ග සඳහන් කළේය.

ඔහු එම ප්‍රදේශයේ මත්ද්‍රව්‍ය සහ නීතිවිරෝධී මත්පැන් ජාවාරම සම්බන්ධයෙන් අවස්ථා රැසකදීම පොලිස් අත්අඩංගුවට පත්වූ අයෙකි.

පළාගිය අනෙක් සැකකරු 24 හැවිරිදි වියේ පසුවන අතර ඔහු මත්ද්‍රව්‍ය සහ ජීව අත්බෝම්බයක් සන්තකයේ තබාගැනීම සම්බන්ධයෙන්  බන්ධනාගාර ගතව සිට සතියකට පෙර ඇප ලබා පැමිණි අයෙක් බව පොලීසිය පවසයි.

"ඔක්කොම ගෙවල්වල මිනිස්සුන්ට කරදරයි. මාව මරණවමයි කියනවා. එහෙම කියන්නේ ඇයි කියලා දන්නේ නැහැ."