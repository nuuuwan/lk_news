’அரகலய’ வினருக்கு மொட்டு அழைப்பு

'அரகலய' போராட்டத்தில் ஈடுபட்ட இளைஞர், யுவதிகளை, தமது கட்சி சார்பில் போட்டியிடுமாறு  ஸ்ரீ லங்கா பொதுஜன பெரமுன அழைப்பு விடுத்துள்ளது.

எதிர்வரும் பொதுத்தேர்தலின் போது,  ஸ்ரீ லங்கா பொதுஜன பெரமுனவின் வேட்புமனுக்களை பெறுவதற்காக போராட்டத்தை பிரதிநிதித்துவப்படுத்திய இளைஞர்களுக்கு அழைப்பு விடுக்கப்படும் என அந்தக் கட்சியின் பாராளுமன்ற உறுப்பினர் திஸ்ஸ குட்டியாராச்சி தெரிவித்துள்ளார்.

நெலும் மாவத்தையில் அமைந்துள்ள கட்சியின் தலைமையகத்தில் நேற்று (07) காலை உரையாற்றும் போதே அவர் மேற்கண்டவாறு கூறியுள்ளார்.

அனைவரும் எதிர்பார்க்கும் வகையில் இளம் தலைவர்களிடம் எதிர்காலத்தில் நாட்டின் தலைமைத்துவத்து வழங்குவதற்கு தயாராக இருப்பதாக அவர் குறிப்பிட்டுள்ளார்.

“போராட்டத்தின் போது இந்த நாட்டிலுள்ள அனைவரும் இளம் தலைவருக்கு இந்த நாட்டை கொடுங்கள் என்று சொன்னார்கள்.  இப்போது எமது கட்சியை எடுத்துக்கொண்டால் மிகவும் சுத்திகரிக்கப்பட்ட கட்சியாக உள்ளது.

எனவே, போராட்டத்தை பிரதிநிதித்துவப்படுத்திய இளைஞர், யுவதிகள் எங்களிடம் வந்து வேட்புமனுக்களை பெற்றுக்கொள்ளுங்கள். இளையவர்களை அதிகளவு கொண்ட மற்றும் தூய்மையான கட்சியாக ஸ்ரீ லங்கா பொதுஜன பெரமுன உள்ளது” என்றார்.