நடப்பு சம்பியன் இங்கிலாந்தை வீழ்த்தி இறுதிப் போட்டியில் நுழைந்தது அங்குரார்ப்பண ரி20 உலக சம்பியன் இந்தியா

கயானா ப்ரொவிடன்ஸ் விளையாட்டரங்கில் வியாழக்கிழமை (27) நடைபெற்ற நடப்பு சம்பியன் இங்கிலாந்துக்கு எதிரான இரண்டாவது அரை இறுதிப் போட்டியில் 68 ஓட்டங்களால் வெற்றிபெற்ற இந்தியா 29ஆம் திகதி நடைபெறவுள்ள இறுதிப் போட்டியில் தென் ஆபிரிக்காவை எதிர்த்தாடவுள்ளது.

இந்த வெற்றியுடன் 3ஆவது தடவையாக ரி20 உலகக் கிண்ண இறுதிப் போட்டியில் விளையாட அங்குரார்ப்பண ரி20 உலக சம்பியன் இந்தியா தகுதி பெற்றுள்ளது.

அத்துடன் ஒரு வருடத்துக்குள் 3 வகையான ஐசிசி கிரிக்கெட் இறுதி ஆட்டங்களில் விளையாட தகுதிபெற்ற அணி என்ற பெருமையையும் இந்தியா பெறுகிறது.

இரண்டாவது அரை இறுதிப் போட்டியில் இங்கிலாந்தை சகலதுறைகளிலும் ஒட்டுமொத்தமாக விஞ்சும் வகையில் இந்தியா விளையாடியதை அவதானிக்க முடிந்தது. குறிப்பாக சுழல்பந்துவீச்சிலும் களத்தடுப்பிலும் இந்தியா அசாத்திய திறமையை வெளிப்படுத்தியது.

அத்துடன் அணித் தலைவர் ரோஹித் ஷர்மாவின் அரைச் சதமும் இந்தியாவின் வெற்றிக்கு அடிகோலியிருந்தது.

மழையினால் சுமார் 75 நிமிடங்கள் தாமத்தித்து ஆரம்பமான இரண்டாவது அரை இறுதிப் போட்டியில் முதலில் துடுப்பெடுத்தாட அழைக்கப்பட்ட இந்தியா 20 ஓவர்களில் 7 விக்கெட்களை இழந்து 171 ஓட்டங்களைப் பெற்றது.

இந்தியா 8 ஓவர்களில் 2 விக்கெட்களை இழந்து 65 ஓட்டங்களைப் பெற்றிருந்தபோது மீண்டும் கடும் மழை பெய்ததால் மேலும் 75 நிமிடங்களுக்கு ஆட்டம் இடைநிறுத்தப்பட்டது.

அதுவரை போட்டியில் 153 நிமிடங்கள் தடைப்பட்ட போதிலும் ஓவர்கள் குறைக்கப்படாமல் ஆட்டம் தொடரப்பட்டது.

விராத் கோஹ்லி இம்முறை 7ஆவது தடவையாக துடுப்பாட்டத்தில் பிரகாசிக்கத் தவறி 9 ஓட்டங்களை மாத்திரம் பெற்றார். ரிஷாப் பான்ட்டும் (4) குறைந்த ஓட்டங்களுடன் வெளியேறினார். (40 - 2 விக்.)

ரோஹித் ஷர்மாவும் சூரியகுமார் யாதவ்வும் திறமையாகத் துடுப்பெடுத்தாடி 3ஆவது விக்கெட்டில் 73 ஓட்டங்களைப் பகிர்ந்து இந்திய அணியை சிறந்த நிலையில் இட்டனர்.

மத்திய வரிசையில் ஹார்திக் பாண்டியா (23), ரவிந்த்ர ஜடேஜா (17 ஆ.இ.), அக்சார் பட்டேல் (10) ஆகியோர் தங்களாலான பங்களிப்பை வழங்கினர்.

இங்கிலாந்து பந்துவீச்சில் க்றிஸ் ஜோர்டன் 37 ஓட்டங்களுக்கு 3 விக்கெட்களையும் ரீஸ் டொப்லே, சாம் கரன், ஆதில் ரஷித் ஆகிய மூவரும் தலா 25 ஓட்டங்களுக்கு ஒரு விக்கெட்டையும் ஜொவ்ரா ஆச்சர் 33 ஓட்டங்களுக்கு ஒரு விக்கெட்டையும் கைப்பற்றினர்.

அடிலெய்டில் இரண்டு வருடங்களுக்கு முன்னர் அரை இறுதிப் போட்டியில் 168 ஓட்டங்கள் என்ற வெற்றி இலக்கை அண்மித்ததான 171 ஓட்டங்கள் என்ற வெற்றி இலக்கை நோக்கி அதே இந்திய அணிக்கு எதிராக இம்முறை அரை இறுதியில் பதிலுக்கு துடுப்பெடுத்தாடிய இங்கிலாந்து 16.4 ஓவர்களில் சகல விக்கெட்களையும் இழந்து 107 ஓட்டங்களைப் பெற்று தோல்வி அடைந்து வெளியேறியது.

மீண்டும் மழை பெய்து ஆட்டம் தடைப்பட்டு டக்வேர்த் லூயிஸ் முறைமை அமுலுக்கு வந்தால் சிக்கல் என்பதை அறிந்திருந்த இங்கிலாந்து வேகமாக ஓட்டங்களைக் குவிக்க முனைந்து வேகமாக விக்கெட்களையும் இழந்தது.

அணித் தலைவர் ஜொஸ் பட்லர் (23), பில் சோல்ட் (5), ஜொனி பெயாஸ்டோவ் (0), மொயின் அலி (8), சாம் கரன் (2) ஆகியோர் முறையே 4ஆவது, 5ஆவது, 6ஆவது, 8ஆவது, 9ஆவது ஓவர்களில் ஆட்டம் இழந்தனர். (49 - 5 விக்.)

9 ஓவர்கள் நிறைவில் அக்சார் பட்டேல் 3 விக்கெட்களையும் ஜஸ்ப்ரிட் பும்ரா, குல்தீப் யாதவ் ஆகிய இருவரும் தலா ஒரு விக்கெட்டையும் வீழ்த்தி இந்தியாவை பலமான நிலையில் இட்டனர்.

மேலும் இங்கிலாந்தின் இன்னிங்ஸில் 5 ஓவர்கள் பூர்த்தியானதும் போட்டியில் முடிவு கிடைப்பது உறுதிபடுத்தப்பட்டது.

அதேவேளை, ஓவர்களை விரைவாக வீசி முடிப்பதில் இந்தியா குறியாக இருந்ததுடன் 4ஆவது ஓவரிலேயே சுழல்பந்துவீச்சை அறிமுகப்படுத்தி அதில் வெற்றியும் கண்டது.

தென் ஆபிரிக்காவின் துல்லியமான பந்துவீச்சில் ஆப்கானிஸ்தான் எவ்வாறு துடுப்பாட்டத்தில் தடுமாறியதோ கிட்டத்தட்ட அதே போன்று இந்தியாவின் பந்துவீச்சில் இங்கிலாந்தும் தடுமாறி விக்கெட்களைத் தாரைவார்த்தது.

ஒரு பக்கத்தில் ஹெரி ப்றூக் திறமையாகத் துடுப்பெடுத்தாடிய போதிலும் குல்தீப் யாதவ்வின் பந்துவீச்சில் அடுத்தடுத்து ரிவேர்ஸ் ஸ்வீப் அடிக்க முயற்சித்து 25 ஓட்டங்களுடன் போல்ட் ஆனார். (68 - 6 விக்.)

மத்திய மற்றும் பின்வரிசைகளில் லியாம் லிவிங்ஸ்டோன் (11), ஜொவ்ரா ஆச்சர் (21) ஆகியோர் இரட்டை இலக்க எண்ணிக்கைகளைப் பெற்றனர்.

பந்துவீச்சில் குல்தீப் யாதவ் 19 ஓட்டங்களுக்கு 3 விக்கெட்களையும் அக்சார் பட்டேல் 23 ஓட்டங்களுக்கு 3 விக்கெட்களையும் ஜஸ்ப்ரிட் பும்ரா 12 ஓட்டங்களுக்கு 2 விக்கெட்களையும் கைப்பற்றினர்.