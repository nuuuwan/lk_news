මත්පැන් සිල්ලරට විකිණීමේ බලපත්‍ර ලබාදීම අත්හිටුවයි

මුදල් අමාත්‍යවරයාගේ නියෝග මත සියලුම් සිල්ලරට මත්පැන් විකිණිමට අදාළව නව බලපත්‍ර නිකුත් කිරීම අත්හිටුවා තිබෙන බව සුරාබදු දෙපාර්තමේන්තුව සඳහන් කරයි.

එහෙත් සංචාරක කර්මාන්තයේ ප්‍රවර්ධනය සඳහා සංචාරක මණ්ඩලය විසින් අනුමත කරනු ලබන තරුපන්තියේ හෝටල් සහ ආපනශාලා  සඳහා බලපත්‍ර නිකුත් කිරීම කෙරෙහි අවධානය යොමු  වී තිබෙන බවද පෙන්වා දෙයි.

ඒ අනුව මුදල් අමාත්‍යංශය සමග සාකච්ඡා කර සංචාරක මණ්ඩලයේ අනුමැතිය හා  සුරාබදු නිවේදනවලට අනුකූලව සැපිරිය යුතු  අනෙකුත් සුදුසුකම් සහිත හෝටල් සහ ආපනශාලා  සඳහා සුරාබදු  දෙපාර්තමේන්තුවේ නිර්ණායකවලට අනුකූලව මුදල් අමාත්‍යවරයාගේ අනුමැතිය මත නව මත්පැන් බලපත්‍ර නිකුත් කිරීමට ඉදිරියේදී පියවර ගන්නා බවද සුරාබදු දෙපාර්තමේන්තුව සඳහන් කරයි.

සුරාබදු දෙපාර්තමේන්තුව විසින් පසුගිය වසර කිහිපයෙහි නිකුත්කළ සිල්ලරට මත්පැන් විකිණීමේ  බලපත්‍ර  හා සංචාරක මණ්ඩලයේ අනුමත  හෝටල් සහ ආපන ශාලා  සම්බන්ධයෙන් ඇති වී තිබූ මතභේදාත්මක තත්ත්වය පිළිබඳව අවධානය යොමු කර මුදල් අමාත්‍යවරයාගේ නියෝග මත  සිල්ලරට මත් පැන්  විකිණීමේ  නව බලපත්‍ර නිකුත් කිරීම අත්හිටු වීමට කටයුතු කර තිබේ.