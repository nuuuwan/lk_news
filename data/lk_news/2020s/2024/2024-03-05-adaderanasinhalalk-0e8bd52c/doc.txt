මාරක අනතුරු කිහිපයක් - ජීවිත 7ක් අහිමි වෙයි

ප්‍රදේශ කිහිපයක සිදුවූ රිය අනතුරු 07කින් කාන්තාවක් ඇතුළු පුද්ගලයින් 07 දෙනෙකු මියගොස් තිබේ.

කලවංචිකුඩි - කුරුමන්වේලි මාර්ගයේ එරුවිල් කලපුව අසලදී සිදුවූ යතුරුපැදි අනතුරකින් 20 හැවිරිදි තරුණයෙකු ජීවිතක්ෂයට පත්ව තිබේ.

යතුරුපැදිය පැදිකරුට පාලනය කර ගැනීමට නොහැකිව මාර්ගයෙන් ඉවතට ලිස්සා ගොස් ගසක ගැටී එම අනතුර සිදුව තිබිණි.

මේ අතර ඇල්ල පොලිස් වසමේ හාලිඇළ - බෙරගල මාර්ගයේ මිල්ලගම හන්දිය අසල පදික මාරුවේ ගමන් කළ පුද්ගලයෙකුගේ වෑන් රථයක් ගැටී සිදුවූ අනතුරකින් පුද්ගලයෙකු මියගොස් තිබේ.

එසේ මියගොස් ඇත්තේ, කන්දෙකුඹුර, හෙල හල්පේ ප්‍රදේශයේ පදිංචිව සිටි 89 හැවිරිදි පුද්ගලයෙකි.

මේ අතර නවගමුව පොලිස් වසමේ තොරතොට - වදුරම්මුල්ල මාර්ගයේ කෝන්ගහහේන ප්‍රදේශයේදී ත්‍රීරෝද රථයක් පදික මාරුව මතින් ගමන්කළ කාන්තාවගේ ගැටී අනතුරක් සිදුව තිබිණි.

එම අනතුරින් බරපතළ තුවා ලැබූ කාන්තාව අතුරුගිරිය රෝහලට අතුළත් කිරීමෙන් පසු හෝමාගම රෝහලට මාරුකර යැවීමේ දී මියගොස් තිබේ.

මේ අතර බෙලිඅත්ත - තංගල්ල මාර්ගයේ සිටිනාමළුව ප්‍රදේශයේදී මෝටර් රථයක් මාර්ගය හරහා ගමන්කළ පුද්ගලයෙකු ගැටී සිදුවූ අනතුරකින් 75 හැවිරිදි පුද්ගලයෙකු ජීවිතක්ෂයට පත්ව තිබේ.

මේ අතර පිටකොටුව, බැස්ටියන් මාවත ප්‍රදේශයේදී පිටකොටුව දෙස සිට හෝමාගම දෙසට ධාවනය කළ බස් රථයක් පදික මාරුව මතින් ගමන්කළ පුද්ගලයෙකුගේ ගැටී අනතුරක් සිදුව තිබිණි.

අනතුරින් බරපතළ තුවාල ලැබූ පදිකයා කොළඹ ජාතික රෝහල ඇතුළත් කර ප්‍රතිකාර ලබමින් සිටියදී මියගොස් තිබේ.

මේ අතර කොළඹ - මඩකලපුව මාර්ගයේ හිග්ගස්හේන ප්‍රදේශයේදී ලොරි රථයක් ත්‍රිරෝද රථයක ගැටී සිදුවූ අනතුරකින් පුද්ගලයෙකු ජීවිතක්ෂයට පත්ව තිබේ.

මේ අතර පාදෙණිය - අනුරාධපුර මාර්ගයේ යතුරුපැදි දෙකක් මුහුණට මුහුණ ගැටී සිදුවූ අනතුරකින් 46 හැවිරිදි පුද්ගලයෙකු ජීවිතක්ෂයට පත්ව තිබේ.