ජනාධිපති අරමුදල අවභාවිත කරලා ද?

ජනාධිපති අරමුදලෙන් මුදල් ලබාගෙන ඇති අයගේ තවත් ලේඛනයක් ඉදිරියේදී නිකුත්කරන බව කැබිනට් ප්‍රකාශක අමාත්‍ය නලින්ද ජයතිස්ස මහතා පවසයි.

කැබිනට් මාධ්‍ය හමුවේදී මාධ්‍යවේදියෙක් ඇසූ ප්‍රශ්නයකට පිළිතුරු දෙමින් අමාත්‍යවරයා පැවසුවේ තමා පසුගියදා පාර්ලිමේන්තුවේදී ඉදිරිපත්කළේ 2005 වසරේ සිට 2024 දක්වා දේශපාලකයින් ලබාගෙන ඇති මුදල් පමණක් බවයි.

කෙසේවෙතත් ජනාධිපති අරමුදල අවභාවිත කර ඇද්දැයි යන්න සොයාබලන බවද අමාත්‍යවරයා පැවසීය.

"1978 මෙම ජනාධිපති අරමුදල පනත මගින් නිශ්චිතව කාණ්ඩ 5ක් යටතේ මුදල් ලබාදීමට අවස්ථාව ලබාදීල තියෙනවා. ඥාන වර්ධනයට උදව්කරන්න, ජාතික වැදගත්කමක් ඇති පුද්ගලයින්ට යම් සහායක් ලබාදීමට, දරිද්‍රතාවයට සහන සලසන්න, ඒ වගේම එහි අවසාන කැටගරි එකේ තියෙනවා ඒ මණ්ඩලය විසින් තීන්දු කරන අයට දෙන්න පුළුවන් කියලා. ඔන්න ඔය අවසාන කැටගරි එකෙන් තමයි ඒ අවස්ථාව සලසා ගෙන තියෙන්නේ. සාමාන්‍යයෙන් අපේ රටේ ජනතාවට අත්දැකීමක් තියෙනවා හෘද සැත්කමක් කර ගත්තොත් නැත්නම් යම් ප්‍රතිකාරයක් ගත්තොත් ඒකට රුපියල් ලක්ෂයක්, 1 1/2ක් ගන්න කොතරම් දුක් විඳින්න ඕනෙද කියලා. ඒ ඉල්ලන මුදල ලැබෙන්නෙත් නැහැ. ඒකට ලියුම් කියුම් පුරවන්න සෑහෙන්න රස්තියාදුවක් වෙන්න සිද්ද වෙනවා. මම ඉදිරිපත් කළේ 2005 සිට 2024 දක්වා යම් යම් කාලවල දේශපාලකයන් විසින් ලබාගත් මුදල් පමණයි. ඊට කලින් චන්ද්‍රිකා කුමාරතුංග මැතිනියගේ කාලයේත් මේ විදියට අරගෙන තියෙනවා. මම ඉදිරිපත්කළ ලේඛන වලට අමතරව ප්‍රාදේශීය සභා මන්ත්‍රීවරු, සභාපතිවරු, පළාත් සභා ඇමතිවරු මේ විදියට ජනාධිපති අරමුදලෙන් මුදල් ලබාගෙන තියෙනවා. මේක ඇත්තටම සදාචාරය පිළිබඳ ප්‍රශ්නයක්. මෙම මුදල් සමහර අයට රුපියල් ලක්ෂ සීය, 110 ලබාදීල තියෙන්නේ කොටස් වශයෙන් නොවෙයි කෙළින්ම දීලා. රු ලක්ෂ 5ක් සාමාන්‍ය කෙනෙක්ට දුන්නොත් ඒක දෙන්නේ කොටස් වශයෙන්. බලය තමන්ගේ අතේ තියාගෙන ඒ අය ලොකු හැන්දෙන්ම තමන්ට බෙදා ගෙන තියෙනවා. මේ සම්බන්ධයෙන් පරීක්ෂණ කරනවා. කොහොම නමුත් අර ඉතිරි ලේඛනය ඉදිරියේදී ඉදිරිපත් කිරීමට සැලසුම් කරලා තියෙන්නේ...."