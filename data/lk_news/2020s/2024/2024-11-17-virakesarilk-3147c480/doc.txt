கண்டியில் றவூப் ஹக்கீம், அனுராதா, லால்காந்த தவிர 9 புதுமுகங்கள் பாராளுமன்றத்துக்கு தெரிவு

கடந்த பாராளுமன்றத்தில் கண்டி மாவட்டத்தை பிரதிநிதித்துவப்படுத்திய றவூப் ஹக்கீம், அனுராதா ஜயரத்ன தவிர்ந்த அனைவரும் தோல்வியடைந்ததுடன் தெரிவானவர்களில் 9 பேர் புது முகங்கள் ஆவர்.

நடந்து முடிந்த பொதுத் தேர்தலில் ஐக்கிய மக்கள் சக்தி சார்பாக போட்டியிட்ட ஶ்ரீலங்கா முஸ்லிம் காங்கிரஸ் தலைவர் றவூப் ஹக்கீம், சிலிண்டர் சின்னத்தில் போட்டியிட்ட முன்னாள் பிரதமர் தி.மு.ஜயரத்னவின் புதல்வரான அனுராதா ஜயரத்ன தவிர ஏனைய அனைத்து முன்னாள் அங்கத்தவர்கள் 10 பேரும் இம்முறை தெரிவாகவில்லை.

இதில் முன்னாள் அமைச்சர் கெஹெலியா ரம்புக்வெல்ல, முன்னாள் இராஜாங்க அமைச்சரான லொஹான் ரத்வத்த, முன்னாள் அமைச்சர் லக்ஸ்மன் கிரியெல்ல ஆகியோர் போட்டியிடவில்லை.

முன்னாள் அமைச்சர்களான எம்.எச்.ஏ.ஹலீம், மகிந்தானந்த அலுத்கமகே, இராஜாங்க அமைச்சர் திலும் அமுனுகம, வேலுகுமார், பேராசிரியர் ரஞ்சித் பண்டார, யாப்பா பண்டார கிரிந்திகொட முதலானவர்கள் இம்முறை தெரிவாகவில்லை.

ஐக்கிய மக்கள் சக்தி சார்பாக தெரிவாகியுள்ள றவூப் ஹக்கீம் மற்றும் புதிய ஜனநாயக முன்னணி அங்கத்தவர் (சிலிண்டர் சின்னம்) அனுராதா ஜயரத்ன ஆகிய இருவரும் கடந்த பாராளுமன்றத்தை பிரதிநிதித்துவப்படுத்தினர்.

தேசிய மக்கள் சக்தி சார்பாக தெரிவான லால்காந்த ஏற்கனவே சந்திரிக்காவின் ஆட்சிக் காலத்தில் பாராளுமன்றில் பிரதிநிதியாக இருந்தவர் ஆவார்.

ஐக்கிய மக்கள் சக்தியின் சமிந்தராணி கிரியெல்ல உட்பட தேசிய மக்கள் சக்தியின் ஏனைய 8 பேரும் புதுமுகங்கள் ஆவர்.