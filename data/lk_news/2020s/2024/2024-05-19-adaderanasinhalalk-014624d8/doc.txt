මාලදෙණියේ ත්‍රිත්ව ඝාතකයාව පොලීසියට කොටු වූ හැටි

මීරිගම, කිතලවලාව ප්‍රදේශයේ නිවසක් තුළ අද අලුයම පුද්ගලයින් තිදෙනෙකුව ඝාතනය කිරීම සම්බන්ධයෙන් සැකකරුවෙක් ව පොලීසිය විසින් අත්අඩංගුවට ගෙන තිබේ.

එහිදී ඝාතනයට ලක්ව තිබුණේ වයස අවුරුදු 78 ක පිරිමි පුද්ගලයෙක්, වයස අවුරුදු 80ක කාන්තාවක් සහ විශේෂ අවශ්‍යතා සහිත පුද්ගලයෙකු වූ 42 හැවිරිදි  ඔවුන්ගේ පුත්‍රයා ය.

ඝාතන සම්බන්ධයෙන් සැකපිට මියගිය තිදෙනාගේ ඥාති පුද්ගලයෙක් නාල්ල පොලිසිය මගින් අත්අඩංගුවට ගෙන ඇති බව වාර්තා වෙයි.

අද අලුයම් කාලයේ මීරිගම, කිතලවලාව ප්‍රදේශයේ විමර්ශන රාජකාරියක නිරතව සිටි පොලිස් නිලධාරීන් පිරිසකට එහි මාර්ගයක පාපැදියක් තල්ලු කරමින් යන පුද්ගලයෙකු නිරීක්ෂණය වී තිබුණි.

වයස් අවුරුදු 40ක පමණ වන අදාළ පුද්ගලයා සම්බන්ධයෙන් ඇතිවූ සැකය මත පොලිසිය ඔහුව පරීක්ෂා කිරීමට පියවර ගෙන තිබූ අතර, එහිදී ඔහු සන්තකයේ තිබී මුදල්, රන් භාණ්ඩ මෙන්ම වයස අවුරුදු 78ක පිරිමි පුද්ගලයෙකුට අයත් ජාතික හැඳුනුම්පතක්ද සොයා ගෙන තිබේ.

වෙනත් අයෙකුගේ හැඳුනුම්පතක් ඔහු සන්තකයේ තිබීම සම්බන්ධයෙන් සැකපළ වීම හේතුවෙන් පොලිස් නිලධාරින් හැඳුනුම්පතෙහි සඳහන් ලිපිනය සොයා එහි යෑමට පොලිස් නිලධාරීන් පියවර ගෙන තිබුණි.

ඒ වයස අවුරුදු 78 ක පිරිමි පුද්ගලයෙක්, වයස අවුරුදු 80ක කාන්තාවක් සහ වයස අවුරුදු 42 ක විශේෂ අවශ්‍යතා සහිත පුද්ගලයෙක් වූ අදාළ නිවසේ පදිංචිව සිටි පිරිසගේ මෘතදේහ බවට හඳුනාගැනුණි.

එමෙන්ම සැකකරු සන්තකයේ තිබී හමුවූ ජාතික හැඳුනුම්පත නිවස හිමි 78 හැවිරිදි පුද්ගලයාට අයත් බවටද පොලිසිය තහවුරු කරගත්තේය.

ඒ අනුව සැකකරුගෙන් සිදුකළ ප්‍රශ්න කිරීම්වලදී අනාවරණ වී තිබුණේ අදාළ නිවැසියන්ගේ සමීප ඥාතියෙක් වූ ඔහු විසින් මෙම ඝාතන ත්‍රිත්වය සිදුකර ඇති බවය.

මුදල් සහ රන් භාණ්ඩ කොල්ලකෑමේ අරමුණින් තමන්  සිය පුංචි අම්මා, බාප්පා සහ ඔවුන්ගේ පුත්‍රයා ගෙල සිරකර මරාදැමූ බව ඔහු පොලිසිය හමුවේ පාපෝච්චාරණය කර තිබුණි.