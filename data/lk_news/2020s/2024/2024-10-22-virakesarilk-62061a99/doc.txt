தமிழகத்தில் எதிர்வரும் 25 ஆம் திகதி வெளியாகும் சர்வதேச திரைப்பட விருதுகளை வென்ற 'ஒற்றை பனை மரம்'

எம் மண்ணின் மைந்தன் நடிகர் புதியவன் ராசையா மற்றும் நவ யுகா முதன்மையான கதாபாத்திரத்தில் நடித்திருக்கும் 'ஒற்றை பனை மரம்' எனும் திரைப்படம் - சர்வதேச திரைப்பட விழாக்களில் திரையிடப்பட்டு பதினைந்திற்கும் மேற்பட்ட விருதுகளை குவித்திருக்கிறது.

இந்த திரைப்படம் எதிர்வரும் 25 ஆம் திகதியன்று தமிழக திரையரங்குகளில் வெளியாகிறது என அதிகாரப்பூர்வமாக அறிவிக்கப்பட்டிருக்கிறது.

'மண்' எனும் திரைப்படத்தின் மூலம் சர்வதேச அளவில் கவனம் ஈர்த்த இயக்குநர் புதியவன் ராசையா இயக்கத்தில் உருவாகி இருக்கும் 'ஒற்றை பனை மரம்' எனும் திரைப்படத்தில் புதியவன் ராசையா, நவ யுகா, அஜாதிகா புதியவன், மாணிக்கம், ஜெகன், தனுவன் உள்ளிட்ட பலர் நடித்திருக்கிறார்கள்.

மஹிந்தா அபேசிங்கே ஒளிப்பதிவு செய்திருக்கும் இந்த திரைப்படத்திற்கு அஷ்வமித்ரா இசையமைத்திருக்கிறார். எம் மண்ணின் மணம் கமழும் படைப்பாக உருவாகி இருக்கும் இந்தத் திரைப்படத்தை ஆர் எஸ் எஸ் எஸ் பிக்சர்ஸ் நிறுவனம் சார்பில் எஸ் தணிகை வேல் தயாரித்திருக்கிறார்.

படத்தைப் பற்றி இயக்குநர் பேசுகையில், '' தமிழ் ஈழ களத்தில் முன்னாள் போராளிகளும், சமகாலத்தில் மக்கள் சந்தித்துக் கொண்டிருக்கும் சொல்ல துணியாத விடயத்தை மையப்படுத்தியும் 'ஒற்றை பனை மரம்' படத்தின் திரைக்கதை உருவாக்கப்பட்டிருக்கிறது.

உண்மை சம்பவங்களின் அடிப்படையில் உருவாகி இருக்கும் இந்தத் திரைப்படம் சர்வதேச திரைப்பட விழாக்களில் திரையிடப்பட்டு 17 விருதுகளை வென்றிருக்கிறது. இந்த படத்திற்கு தமிழக மக்களின் ஆதரவும் கிடைக்கும் என உறுதியாக நம்புகிறோம்'' என்றார்.