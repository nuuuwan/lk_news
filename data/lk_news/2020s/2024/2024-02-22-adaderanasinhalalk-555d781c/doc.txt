ගෝල්ෆේස් අරගල භූමිය ගැන ප්‍රසන්නගෙන් තහවුරුවක්

ගෝල්ෆේස් අරගල භූමිය කිසිදු ආයෝජකයෙකුට ලබා දී නොමැති බව නාගරික සංවර්ධන හා නිවාස අමාත්‍ය ප්‍රසන්න රණතුංග මහතා පවස‍යි.

අද (22) පාර්ලිමේන්තුවේ දී අමාත්‍යවරයා පැවසුවේ, එම ප්‍රදේශය කැසිනෝ ව්‍යාපාරයකට බදු දීමට සූදානම් වන බවට ජාතික ජන බලවේගයේ පාර්ලිමේන්තු මන්ත්‍රී විජිත හේරත් මහතා පසුගිය දා පාර්ලිමේන්තුවේ දී සිදු කළ ප්‍රකාශය සාවද්‍ය, පදනම් විරහිත හා ජනතාව නොමඟ යවන ප්‍රකශයක් බවයි.

රටට ආයෝජකයන් ගෙන ඒමට රජය කටයුතු කරද්දී ජනතාව තුළ වැරදි මත පතුරවමින් එය කඩාකප්පල් කිරීමට විපක්ෂය උත්සාහ දරන බව ප්‍රසන්න රණතුංග අමාත්‍යවරයා සඳහන් කළේ ය.

රජයේ නීතිරීතිවලට පටහැනි ව කිසිදු ඉඩමක් විදේශීය ආයෝජකයන්ට ලබාදීමට කටයුතු නොකරන බව අමාත්‍යවරයා වැඩිදුරටත් සඳහන් කරයි.