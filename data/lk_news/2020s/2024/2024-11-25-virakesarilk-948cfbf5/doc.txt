விவசாயிகளின் அவல நிலையை உரத்து ஒலிக்கும் 'பரமன்'

தமிழ் சினிமாவின் சிறந்த குணசித்திர நடிகரான சுப்பர் குட் சுப்பிரமணி கதையின் நாயகனாக நடித்திருக்கும் 'பரமன்' எனும் திரைப்படம்- தமிழக விவசாயிகளின் வாழ்வியலையும், அவர்களின் அவல நிலையையும் துணிச்சலுடன் பேசி இருக்கிறது என படக் குழுவினர் தெரிவித்துள்ளனர்.

இயக்குநர் ஜெ. சபரீஷ் இயக்கத்தில் உருவாகி இருக்கும் 'பரமன்' எனும் திரைப்படத்தில் சுப்பர் குட் சுப்பிரமணி, பழ. கருப்பையா, வையாபுரி, ஹலோ கந்தசாமி, வி ஜே அர்ச்சனா, மீசை ராஜேந்திரன், அசோக் தமிழ், சத்யா, ஜெயச்சந்திரன், கார்த்திக் பிரபு, சஞ்சய் மது உள்ளிட்ட பலர் நடித்திருக்கிறார்கள்.

சிபி சதாசிவம் ஒளிப்பதிவு செய்திருக்கும் இந்த திரைப்படத்திற்கு தமீம் அன்சாரி இசையமைத்திருக்கிறார். இந்த திரைப்படத்தை இன்ஃபினிட் பிக்சர்ஸ் நிறுவனம் சார்பில் இயக்குநர் ஜெ. சபரிஷ் தயாரித்திருக்கிறார்.

எதிர்வரும் 29 ஆம் திகதியன்று உலகம் முழுவதும் படமாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தைப் பற்றி இயக்குநர் பேசுகையில், '' விவசாயம் அழிந்து வருகிறது.

விவசாயத்தின் முக்கியத்துவத்தையும், விவசாய தொழிலின் மகத்துவத்தையும் வலியுறுத்தி இப்படம் உருவாகி இருக்கிறது. இப்படத்தில் பரமன் எனும் விவசாயியாக சுப்பர் குட் சுப்பிரமணி நடித்திருக்கிறார். இந்த திரைப்படத்திற்கு மக்களின் ஆதரவு கிடைக்கும் என எதிர்பார்க்கிறோம்'' என்றார்.

இதனிடையே இந்த திரைப்படத்தை நாம் தமிழர் கட்சியின் ஒருங்கிணைப்பாளரான சீமான் பார்வையிட்டு, படத்தை பற்றி பாராட்டி பேசியிருப்பது படக் குழுவினருக்கு உற்சாகத்தை அளித்திருக்கிறது என்பது குறிப்பிடத்தக்கது.