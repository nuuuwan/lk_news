சாய் தன்ஷிகா நடிக்கும் 'ஐந்தாம் வேதம்' எனும் இணைய தொடரின் கிளர்வோட்டம் வெளியீடு

'கபாலி' படத்தின் மூலம் ரசிகர்களிடத்தில் பிரபலமான நடிகை சாய் தன்ஷிகா அழுத்தமான வேடத்தில் நடித்திருக்கும் 'ஐந்தாம் வேதம்' எனும் இணைய தொடரின் கிளர்வோட்டம் வெளியிடப்பட்டிருக்கிறது.

'விடாது கருப்பு', 'மர்ம தேசம்' என தொலைக்காட்சி தொடர்களை உருவாக்கி தனக்கென தனித்துவமான ரசிகர்களைக் கொண்டிருக்கும் இயக்குநர் நாகா இயக்கத்தில் உருவாகி இருக்கும் 'ஐந்தாம் வேதம்' எனும் இணைய தொடரில் சாய் தன்ஷிகா, சந்தோஷ் பிரதாப், விவேக் ராஜகோபால், வை. ஜி. மகேந்திரா, கிரிஷா குரூப் , ராம்ஜி,  தேவதர்ஷினி, மேத்யூ வர்கீஸ் , பொன்வண்ணன் உள்ளிட்ட பலர் நடித்திருக்கிறார்கள்.

இந்த இணைய தொடரை ஜீ 5 எனும் டிஜிட்டல் தள நிறுவனத்திற்காக அபிராமி மீடியா ஒர்க்ஸ் எனும் தயாரிப்பு நிறுவனம் தயாரித்திருக்கிறது.

தமிழ் மற்றும் தெலுங்கு என இரு மொழிகளிலும் எதிர்வரும் 25 ஆம் திகதியன்று வெளியாக உள்ள இந்த இணைய தொடரின் கிளர்வோட்டம் வெளியிடப்பட்டிருக்கிறது.

இந்த இணைய தொடர் குறித்து பட குழுவினர் பேசுகையில், '' முதன்மையான கதாபாத்திரமான அனு ( சாய் தன்ஷிகா) தனது தாயின் இறுதி சடங்குகளை மேற்கொள்வதற்காக காசிக்கு செல்கிறார்.

இதற்காக அவர் பயணிக்கும் போது அறிமுகமற்ற நபர் ஒருவர் இவரை சந்தித்து, பழங்கால நினைவுச் சின்னம் ஒன்றை கையளிக்கிறார். மேலும் அந்த நினைவு சின்னத்தை தமிழகத்தில் உள்ள ஒரு சாமியாரிடம் ஒப்படைக்கும்படி கேட்டுக்கொள்கிறார்.

அந்த நினைவுச் சின்னத்தில் என்ன இருக்கிறது? என தெரிந்து கொள்ளாமல் அதனை தயங்கியபடி ஒப்படைப்பதாக கூறும் அனு அதன் பிறகு பல எதிர்பாராத சிக்கலுக்கு ஆளாகிறார்.

அந்தத் தருணத்தில் அவளிடம் இருக்கும் நினைவுச் சின்னத்தை கைப்பற்ற பல கும்பல் முயற்சிக்கிறது என்பதனையும் உணர்கிறார்.

அனைவரின் தடைகளையும் தாண்டி அனு அந்த சாமியாரிடம் நினைவுச் சின்னத்தை ஒப்படைத்தாரா? இல்லையா? என்பதுதான் இந்த இணைய தொடரின் கதை களம் '' என்றனர்.

மர்மங்கள் , இந்து மத புதிர்கள் , புராணக் கதைகள் , இதிகாச கதைகள்,  என பார்வையாளர்களின் பரவசத்திற்கு ஆளாக்கும் ஏராளமான காட்சி அமைப்புகள் இருப்பதால் இந்த இணையத் தொடருக்கு இப்போதே எதிர்பார்ப்பு ஏற்பட்டிருக்கிறது.