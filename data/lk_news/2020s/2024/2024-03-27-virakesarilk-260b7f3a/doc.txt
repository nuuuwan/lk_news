இலங்கையில் மகளிர் ரி20 ஆசிய கிண்ண கிரிக்கெட் சுற்றுப் போட்டி

ஆசிய கிரிக்கெட் பேரவையினால் ஏற்பாடு செய்யப்பட்டுள்ள மகளிர் ரி20 ஆசிய கிண்ண கிரிக்கெட் சுற்றுப் போட்டி இலங்கையின் தம்புள்ளையில் நடைபெறவுள்ளது.

இந்த சுற்றுப் போட்டி 2024 ஜூலை 19ஆம் திகதியிலிருந்து 28ஆம் திகதிவரை நடைபெறும் என ஆசிய கிரிக்கெட் பேரவை அறிவித்துள்ளது.

ஆசியாவில் மகளிர் கிரிக்கெட்டில் ஆர்வம் அதிகரித்துவருவதன் பலனாக இம்முறை எட்டு அணிகள் இந்த சுற்றுப் போட்டியில் பங்குபற்றுவதாக ஆசிய கிரிக்கெட் பேரவை தெரிவித்தது.

கடைசியாக 2022இல் நடைபெற்ற மகளிர் ஆசிய கிண்ண கிரிக்கெட் போட்டியில் 7 அணிகள் பங்குபற்றி இருந்தன.

இந்த வருட மகளிர் ரி20 ஆசிய கிண்ண கிரிக்கெட் போட்டியில் இந்தியா, பாகிஸ்தான், இலங்கை, பங்களாதேஷ் ஆகிய நாடுகளுடன் மகளிர் பிறீமியர் லீக் 2024 அரை இறுதிகளில் விளையாடிய ஐக்கிய அரபு இராச்சியம், மலேசியா, நேபாளம், தாய்லாந்து ஆகிய நாடுகளும் பங்குற்றவுள்ளன.

பங்குபற்றும் நாடுகளின் எண்ணிக்கை அதிகரித்துள்ளதன் மூலம் பிராந்தியத்தில் போட்டித்தன்மையும் கிரிக்கெட் இரசிகர்களின் எண்ணிக்கையும் அதிகரிக்கும் என ஆசிய கிரிக்கெட் பேரவை நம்புகிறது.

கிரிக்கெட்டில் உள்ளடக்கம் மற்றும் சமத்துவத்திற்கான ஆசிய கிரிக்கெட்  பேரவையின்     பார்வைக்கு அமைய 2024 மகளிர் சர்வதேச ரி20 ஆசியக் கிண்ணப் போட்டி முழுமையாக பெண் கள மத்தியஸ்தர்களையும் பொது மத்தியஸ்தர்களையும் கொண்டிருக்கும். இந்த பாரம்பரியம் கடந்த அத்தியாயத்தில் வெற்றி அளித்ததைத் தொடர்ந்து இம்முறையும் அது பின்பற்றப்படவுள்ளது.

இப் போட்டி தொடர்பாக ஆசிய கிரிக்கெட் பேரவைத் தலைவர் ஜெய் ஷா கூறியுள்ளதாவது:

'பிராந்தியத்தில் மகளிர் கிரிக்கெட்டை ஊக்குவிப்பதில் ஆசிய கிரிக்கெட் பேரவை கொண்டிருக்கும் அர்ப்பணிப்பை 2024 மகளிர் சர்வதேச ரி20 ஆசிய கிண்ண கிரிக்கெட் கோடிட்டுக் காட்டுகிறது. மகளிர் கிரிக்கெட் மிகுந்த பிரபல்யம் அடைந்து வருதையிட்டும் அதன் முக்கியத்துவத்தை எடுத்துக்காட்டும் வகையில், அணிகளுக்கிடையே அதிகரித்த பங்கேற்பு மற்றும் போட்டித்தன்மையை யிட்டும்   கண்டு நாங்கள் மகிழ்ச்சியடைகிறோம். 2018 இல் ஆறு அணிகளாகவம் 2022 இல் ஏழு அணிகளாகவும், இப்போது எட்டு அணிகளாகவும் பங்குபற்றும் அணிகளின் எண்ணிக்கை  அதிகரித்துள்ளது. மகளிர் கிரிக்கெட்டில் நாங்கள் காட்டி வரும் அர்ப்பணிப்புக்கும் ஆசிய கிரிக்கெட்டில் அதிகரிக்கும் திறமைக்கும் இதுஒரு சான்றாகும். வீராங்கனைகளையும் இரசிகர்களையும் ஊக்குவிக்கக்கூடிய ஒரு அற்புதமான கிரிக்கெட் சுற்றுப் போட்டியை நாங்கள் எதிர்பார்க்கிறோம்' என்றார்.

'வீராங்கனைகள் தங்களது திறமைகளையும் விளையாட்டின் மீதான ஆர்வத்தையும் வெளிப்படுத்த மகளிர் கிரிக்கெட் ஒரு தளமாக அமைகிறது. மகளிர் கிரிக்கெட்டை முன்னேற்றுவதற்கும், சர்வதேச அளவில் மகளிர் சிறந்து விளங்குவதற்கு அதிக வாய்ப்புகளை உருவாக்குவதற்கும் ஆசிய கிரிக்கெட் பேரவை தனது முயற்சிகளை செயலுருவாக்குவத்தில் அர்ப்பணிப்புடன் இருக்கிறது' எனவும் அவர் கூறினார்.