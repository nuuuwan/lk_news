’பாதித்த குடும்பங்களுக்கு ஒதுக்கும் தொகை போதாது’

இயற்கை அனர்த்தங்களால் பாதிக்கப்படும் குடும்பங்களுக்கு ஒதுக்கப்படும் தொகை, தற்போதைய வாழ்க்கைச் செலவுக்கு ஏற்ப, போதாது என சுட்டிக்காட்டி எதிர்க்கட்சித்தலைவர் சஜித் பிரேமதாஸ, இந்த நிவாரண சுற்றறிக்கையை மாற்றியமைக்க வேண்டுமெனக் கேட்டக்கொண்டார்.

பாராளுமன்றத்தில் செவ்வாய்க்கிழமை (04) விசேட கூற்றொன்றை விடுத்து உரையாற்றும் போதே மேற்கண்டவாறு தெரிவித்தார்.

தென்மேற்கு பருவமழை தொடங்கியுள்ள நிலையில், எதிர்பாராத காலநிலையினால் ஏற்பட்ட வெள்ளப்பெருக்கு காரணமாக இலட்சக்கணக்கான மக்கள் சிக்கிக்கொண்டுள்ளனர்.  இந்த அனர்த்தத்தினால் பாதிக்கப்பட்ட மக்களுக்கு வழங்கப்படும் நிவாரணம் குறுகிய காலத்தில் விரைவாக வழங்கப்பட வேண்டும். பலர் உணவு, உடைகளை கூட இழந்துள்ளனர். எனவே? முறையான வேலைத்திட்டத்தை உடனடியாக முன்னெடுக்க வேண்டும். மாவட்ட செயலகங்களுக்கு மேலதிகமாக 10 இலட்சம் ரூபாய் ஒதுக்கப்பட்டாலும் அது போதுமானதாக இல்லை என்றார்.

பாதிக்கப்பட்டவர்களுக்கு நிவாரணம் வழங்கும் சுற்றறிக்கையை அனர்த்த முகாமைத்துவ அமைச்சு 2022.05.16 ஆம் திகதி வெளியிட்டது. அதன்பிறகு ஏற்பட்ட பொருளாதார சரிவில் பொருட்களின் விலைகள் அதிகரித்துள்ளன. இந்த சுற்றறிக்கையின் மூலம் ஒரு நபருக்கு தினசரி சமைத்த உணவுக்கு 450ரூபாய், ஒரு நபருக்கு வாரத்திற்கு உலர் உணவுக்காக  1,350ரூபாய், 2 பேர் கொண்ட குடும்பத்துக்கு  1,800 ரூபாய்,3 பேர் கொண்ட குடும்பத்துக்கு  2,100ரூபாய், 4 பேர் கொண்ட குடும்பத்துக்கு  2,400 ரூபாய் மற்றும் 5 பேர் கொண்ட குடும்பத்திற்கு 2,700 ரூபாவும் ஒதுக்கப்பட்டுள்ளது. இவை தற்போதைய வாழ்க்கைச் செலவுக்கு பொருந்தாது என்பதால் இதனை உடனடியாக மாற்றியமைக்க வேண்டும்

நிவாரணங்களை வழங்கும் ஒழுங்கை  படிப்படியாக முறையாக மாற்றியமைக்க வேண்டும். முறையான அனர்த்த முகாமைத்துவ வேலைத்திட்டத்தை கொண்டிருந்தாலும், அவை காலத்துக்கு ஏற்றால் போல் மாற்றியமைக்கப்பட வேண்டும் என்றார்.

இதேவேளை வெள்ளம் மற்றும் அனர்த்தங்களை எதிர்கொள்ள செயற்கை நுண்ணறிவைப் பயன்படுத்தி முன்னாயத்த ஏற்பாடுகளை மேற்கொள்ள முடியும். முன்கணிப்பு மாதிரிகள், குறுகிய கால மற்றும் நீண்ட கால முன்னறிவிப்புகள் தொடர்பான தகவல்களுடன் இதை மேம்படுத்தலாம். தற்போது மாத்தறையில் வெள்ள அனர்த்த நிலைமை மோசமாகி  வருகின்றது என்றார்.