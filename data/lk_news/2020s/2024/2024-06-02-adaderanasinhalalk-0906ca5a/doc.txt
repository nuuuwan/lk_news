ජනපති සියලු පක්ෂවලින් කළ ඉල්ලීම

මෙරට ආර්ථික අර්බුදය විසඳීමට පවතින එකම විසඳුම සේ සළකා යෝජිත ආර්ථික පරිවර්තන පනත් කෙටුම්පතට සහාය දෙන්නැයි ජනාධිපති රනිල් වික්‍රමසිංහ මහතා සියලු පක්ෂවලින් ඉල්ලීමක් කරයි.

ඔහු මේ බව සඳහන් කළේ එක්සත් ජාතික පක්ෂ මූලස්ථානයේ අද (02) පැවති උත්සවයකට එක්වෙමිනි.

"පරණ ටෙලිෆෝන් මේ යුගයට වැඩක් නැහැ. කරකවන කාලේ ඉවරයි දැන් ඔබන කාලේ තියෙන්නේ. ගෝඨාභය කිව්වා සජිත්ට අගමැතිකම ගන්න කියලා. මොකක්ද කළේ? ජනපති ප්‍රේමදාස හිටියානම් ඕක අත්හරිනවද? ජේ.ආර්.ජයවර්ධන හිටියානම් ඕක අත්හරිනවද? ඒකයි යූඑන්පී හැටි. ජවිපෙ පැනලා ගියා.  විසඳුමක් තිබුණේ නැහැ.මම භාරගත්තේ විසඳුමක් තියෙන නිසා. අලුත් අවුරුද්ද කොහොමද? වෙසක් කොහොමද?

දැන් පොසොන් අනුරාධපුරයේ හාල් තියෙනවා. අපි තාම මේකෙන් ගොඩඇවිත් නැහැ. එක පක්ෂයක්වත් වැඩපිළි‍වෙළක් ඉදිරිපත් කර නැහැ. ඉදිරිපත් කරන්න බැහැ. රට ගොඩගන්න ඇතිකරගත් එකඟතාව අපි පාර්ලිමේන්තුවට දානවා. ආර්ථික පරිවර්තන නීතිය.  සමහරු IMF සමඟ යළි කතාකරනවා කියනවා. කඩේ ගිහින් ණය ඉල්ලනවා වගේ ඒවා කරන්න බැහැ. ආර්ථික පරිවර්තන නීතියට සැවොම ඡන්දය දෙන්න."