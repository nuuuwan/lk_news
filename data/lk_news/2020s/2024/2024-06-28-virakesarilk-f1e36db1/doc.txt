அரசியல் மாற்றத்தை பேசும் 'அறம் செய்'

''அறம் செய் எனும் திரைப்படம் தமிழகத்தில் ஆட்சி மாற்றத்தைப் பற்றி பேசவில்லை. அரசியல் மாற்றத்தை குறித்து தான் பேசுகிறது''  என அப்பட இயக்குநர் தெரிவித்திருக்கிறார்.

இயக்குநர் பாலு எஸ். வைத்தியநாதன் இயக்கத்தில் உருவாகி இருக்கும் 'அறம் செய்' எனும் திரைப்படத்தில் 'லொள்ளு சபா' ஜீவா, அஞ்சனா கீர்த்தி, மீனாட்சி மேகாலீ, சாதனா, யோகி ராம் உள்ளிட்ட பலர் நடித்திருக்கிறார்கள். சிவக்குமார் மற்றும் கண்ணன் இணைந்து ஒளிப்பதிவு செய்திருக்கும் இந்த திரைப்படத்திற்கு ஸ்ரீகாந்த் தேவா இசையமைத்திருக்கிறார். இந்தத் திரைப்படத்தை தாரகை சினிமாஸ் எனும் நிறுவனம் தயாரித்திருக்கிறது.

இப்படத்தின் இசை வெளியீடு சென்னையில் சிறப்பாக நடைபெற்றது இதன் போது சமூக செயற்பாட்டாளர் சுந்தரவல்லி, ஜாக்குவார் தங்கம் உள்ளிட்ட பலர் சிறப்பு அதிதிகளாக பங்குபற்றினர்.

படத்தைப் பற்றி இயக்குநர் பேசுகையில், '' அறம் செய் எனும் திரைப்படம் அரசியல் திரைப்படம். இந்தத் திரைப்படம் அரசியலை பற்றி பேசுகிறது. அதுவும் கடந்த 75 ஆண்டுகளாக இருக்கும் அரசியலை முழுமையாக மாற்ற வேண்டும் என்பதைப்பற்றி பேசுகிறது. தற்போது தேவை ஆட்சி மாற்றம் அல்ல. அரசியல் மாற்றம் என்பதனை வலியுறுத்தும் வகையில் திரைக்கதை அமைக்கப்பட்டிருக்கிறது. இந்தத் திரைப்படத்தில் மறைந்த எந்த அரசியல் தலைவர்களையும் , அரசியல் கட்சியை பற்றி தரக்குறைவாக குறிப்பிடவில்லை. கடந்த 75 ஆண்டுகளாக எம்மை ஆண்ட அரசுகள் எம்முன் வைத்த விடயங்களை தான் விவரித்திருக்கிறோம். இந்திய அரசியல் சாசனத்தை மேற்கோள் காட்டி மக்களுக்கான அரசியல் எப்படி இருக்க வேண்டும் என்பதனை பேசி இருக்கிறோம்.'' என்றார்.