பன்முக ஆளுமை தனுஷ் வெளியிட்ட ஜீ. வி. பிரகாஷ் குமாரின் 'மெண்டல் மனதில் ' படத்தின் முதல் தோற்ற பார்வை

'இசை அசுரன்' ஜீ. வி பிரகாஷ் குமார் முதல் முறையாக இயக்குநரும், நடிகருமான செல்வராகவன் இயக்கத்தில் கதையின் நாயகனாக நடிக்கும் 'மெண்டல் மனதில்'  எனும் திரைப்படத்தின் முதல் தோற்ற பார்வை வெளியிடப்பட்டிருக்கிறது. இதனை முன்னணி நட்சத்திர நடிகரும், இயக்குநருமான தனுஷ் வெளியிட்டார்.

இயக்குநரும், நடிகருமான செல்வராகவன் இயக்கத்தில் உருவாகும் 'மெண்டல் மனதில்' எனும் திரைப்படத்தில் ஜீ.வி. பிரகாஷ் குமார் மற்றும் நடிகை மாதுரி ஜெயின் ஆகிய இருவரும் முதன்மையான வேடங்களில் நடிக்கிறார்கள். அருண் ராதாகிருஷ்ணன் ஒளிப்பதிவு செய்யும் இந்த திரைப்படத்திற்கு ஜீ.வி. பிரகாஷ் குமார் இசையமைக்கிறார். காதலை மையப்படுத்தி உணர்வுபூர்வமான படைப்பாக தயாராகும் இந்தத் திரைப்படத்தை பேரலல் யூனிவர்ஸ் பிக்சர்ஸ் நிறுவனம் சார்பில் தயாரிப்பாளர்  ஜீ. வி. பிரகாஷ் குமார் தயாரிக்கிறார்.

இப்படத்தின் படப்பிடிப்பு பணிகள் விரைவில் தொடங்கும் என அறிவித்திருக்கும் படக் குழு தற்போது இப்படத்தின் முதல் தோற்ற பார்வையை  வெளியிட்டிருக்கிறது. இதில் கதையின் நாயகனான ஜீ.வி. பிரகாஷ் குமார் வண்ணத்துப்பூச்சி பின்னணியில் வண்ணங்களுடன் அர்த்தப்பூர்வமான பார்வையுடன் வித்தியாசமாக தோன்றுவது ரசிகர்களை வெகுவாக கவர்ந்திருக்கிறது.

'திட்டமிட்ட பட்ஜட்டுக்குள் படத்தை நிறைவு செய்து தராமல் இழுத்தடிப்பவர்"  என்பதால் திறமை இருந்தும் இயக்குநர் செல்வராகவனுக்கு தயாரிப்பாளர்கள் வாய்ப்பளிப்பதில்லை என்பதும், இதனால் அவர் தனது கவனத்தை நடிப்பின் பக்கம் திருப்பினார் என்பதும், இந்நிலையில் செல்வராகவன் விரித்த வலையில் ஜீ.வி. பிரகாஷ் குமார் விழுந்தாரா? இல்லையா? என்பது இப்படத்தின் அனைத்து பணிகளும் நிறைவடைந்து வெளியீட்டிற்கு வரும்போது தெரியும் என திரையுலகினர் குறிப்பிடுகிறார்கள் என்பதும் குறிப்பிடத்தக்கது.