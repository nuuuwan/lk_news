மரம் முறிந்து வீழ்ந்தமையால் போக்குவரத்து பாதிப்பு

அட்டன் லக்ஸபான பிரதான வீதியில் நோட்டன் மிக்போர்ட் பகுதியில் பாரிய மரம் 23 ஆம் திகதி வியாழக்கிழமை சரிந்து வீழ்ந்தமையினால் அவ்வீதியூடான பொது போக்குவரத்து முற்றாக தடைப்பட்டுள்ளது.

குறித்த மரத்தினை வெட்டியகற்றும் பணியில் பிரதேசவாசிகள் மற்றும் வீதி அபிவிருத்தி அதிகார சபை ஊழியர்கள் ஈடுபட்டு வருகின்றனர். மலையகத்தில் கடந்த சில நாட்களாக தொடர்ச்சியாகப் பெய்து வரும் கனமழை காரணமாக மக்களின் இயல்பு வாழ்க்கை பெரிதும் பாதிக்கப்பட்டுள்ளது.

தொடர்ந்து பெய்து வரும் கன மழையினால் அட்டன் கொழும்பு மற்றும் அட்டன் நுவரெலியா பிரதான வீதிகளில் பல இடங்களில் மண்சரிவு அபாயம் ஏற்பட்டுள்ளன. இதனால் இந்த வீதிகளில் பயணிக்கும் வாகன சாரதிகள் மிகவும் அவதானமாக தங்களது வாகனங்களைச் செலுத்த வேண்டும் எனப் போக்குவரத்து பொலிஸார் எச்சரித்துள்ளனர்.

அத்துடன்  தொடர் மழை காரணமாக பல பிரதேசங்களுக்கு மண் சரிவு அபாயம் ஏற்பட்டுள்ளதனால் மண் மேடுகளுக்கும் மலைகளுக்கும் அண்மித்து வாழும் மக்கள் மிகவும் அவதானமாக இருக்க வேண்டும் என இடர் முகாமைத்துவ மத்திய நிலையம் வேண்டுகோள் விடுத்துள்ளது.

இதேவேளை மழையுடன் கடும் காற்றும் வீசுவதனால் மரங்கள் முறிந்து விழும் அபாய நிலையும் காணப்படுவதால் பொதுமக்கள்  மிகவும் அவதானமாக இருக்க வேண்டும் எனவும் அதேவேளை நுவரெலியா அட்டன் பிரதான வீதியில் நானுஓயா பங்களாவத்தை பகுதி மற்றும் நானுஓயா குறுக்கு வீதியில் பனி மூட்டம் நிறைந்து காணப்படுவதாலும் அவ்வழியே வாகனங்களைச் செலுத்தும் சாரதிகள் வாகன மின் விளக்குகளை ஔிர செய்து மிக அவதானமாகப்  பயணிக்குமாறு பொலிஸார் வேண்டுகோள் விடுத்துள்ளனர்.