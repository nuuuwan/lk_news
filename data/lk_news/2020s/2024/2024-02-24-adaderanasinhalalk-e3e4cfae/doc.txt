මළ සිරුරක් රැගෙනවිත් කළ විරෝධයට පොලීසියෙන් පොරොන්දුවක්

මීට දින දෙකකට ඉහත දී ඝාතනය කෙරුණු බව කියන වැල්ලවාය - දෙමටත්ආරගම ප්‍රදේශයේ පදිංචි 46 හැවිරිදි පුද්ගලයෙකුගේ මෘත දේහයක් ඊයේ (23) පස්වරුවේ වැල්ලවාය - කොළඹ ප්‍රධාන මාර්ගයේ තබා ප්‍රදේශවාසිහු පිරිසක්  විරෝධතාවක නිරත වූහ.

ඒ, අදාළ ඝාතනයට සම්බන්ධ පුද්ගලයන්ට එරෙහි ව නිතීය ක්‍රියාත්මක කිරීමට අපොහොසත් වූ බවට පොලීසියට චෝදනා කරමිනි.

පිරිස රාත්‍රී 08 පමණ වන තුරු විරෝධතාවේ නිරත වූ අතර, එහි දී විරෝධතාකරුවන් සහ පොලීසිය අතර උණුසුම් තත්ත්වයක් ද ඇති විය.

මෙම මරණයට වගකිව යුතු පාර්ශ්වයට කඩිනමින් නීතිය ක්‍රියාත්මක කරන බවට පොලීසිය, විරෝධතාකරුවන්ට පොරොන්දු වීමත් සමඟ ඔවුන් දේහය ද රැගෙන ඒම ස්ථානයෙන් ඉවත් ව ගොස් තිබේ.

කෙසේ වෙතත් ඝාතනයට සම්බන්ධ බවට සැක කෙරෙන පුද්ගයන් දෙදෙනෙකුගේ නිවෙස් ඊයේ රාත්‍රියේ කිසියම් පිරිසක් විසින් ගිනිතබා ඇත.

පොලීසිය පැවසුවේ, ඝාතන සිද්ධියේ සැකකරුවන් මෙන්ම නිවෙස් ගිනි තැබීමට සම්බන්ධ පුද්ගලයන් ද සොයා විමර්ශන සිදු කරන බවයි.