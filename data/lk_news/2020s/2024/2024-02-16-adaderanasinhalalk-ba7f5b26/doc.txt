කෙහෙළිය ගේ රෝගී තත්ත්වය ගැන විමර්ශනයක් ඉල්ලා අධිකරණයට මෝසමක්

හිටපු සෞඛ්‍ය අමාත්‍යවරයා ඊයේ (15) අධිකරණයට ඉදිරිපත් නොකිරීමට තරම් රෝගී තත්ත්වයක පසුවූයේදැයි සම්බන්ධයෙන් විමර්ශනයක් සිදුකරන්නැයි ඉල්ලා රජයේ නියෝජ්‍ය සොලිසිටර් ජනරාල් ලක්මිණී ගිරිහාගම මෙනවිය සහ අපරාධ පරීක්ෂණ දෙපාර්තමේන්තුව මාලිගාකන්ද මහෙස්ත්‍රාත් අධිකරණයට අද මෝසමක් ගොනු කළේය.

එමගින් පැමිණිලි පාර්ශ්වය අධිකරණයෙන් ඉල්ලා සිටින්නේ විමර්ශනයට අදාළ ප්‍රශ්නාවලිය බන්ධනාගාර වෛද්‍යවරයා වෙත යොමු කරන ලෙසට ය.

මේ අතර ප්‍රමිතියෙන් තොර ප්‍රතිදේහ එන්නත් සිද්ධිය සම්බන්ධයෙන් හිටපු සෞඛ්‍ය අමාත්‍ය කෙහෙළිය රඹුක්වැල්ල මහතා ඇතුළු සැකකරුවන් 07දෙනා ඊයේ ලබන 29 වනදා තෙක් යළි රක්ෂිත බන්ධනාගාරගත කෙරුණි.

සැකකාර අමාත්‍යවරයා නඩු වාරය සඳහා අධිකරණයට නොපැමිණි අතර ඔහුගේ නීතිඥයින් දැනුම්දුන්නේ කෙහෙළිය රඹුක්වැල්ල මහතා නින්දේදී හුස්ම හිරවීම ඇතුළු රෝග ගණනාවකින් පීඩා විඳිමින් සිටින බවයි.

ප්‍රමිතියෙන් තොර ප්‍රතිදේහ එන්නත් සම්බන්ධ නඩුව ඊයේ මාලිගාකන්ද මහෙස්ත්‍රාත් අධිකරණයේදී යළි කැඳවූ අතර එම අවස්ථාවේ හිටපු සෞඛ්‍ය අමාත්‍ය කෙහෙළිය රඹුක්වැල්ල අධිකරණයට ඉදිරිපත් නොකළේය.

ඒ ඔහු පෙළෙන රෝගී තත්ත්වයක් මත බව බන්ධනාගාර නිලධාරීන් වෛද්‍ය වාර්තාවක් ඉදිරිපත් කරමින් අධිකරණයට දැනුම් දුන්නේය.

අනතුරුව රජයේ නියෝජ්‍ය සොලිසිටර් ජනරාල්, ලක්මිණී ගිරිහාගම මෙනෙවිය විමර්ශනවල ප්‍රගතිය පිළිබඳ මහෙස්ත්‍රාත්වරියට කරුණු දැක්වූවාය.

කෙහෙළිය රඹුක්වැල්ල හිටපු සෞඛ්‍ය අමාත්‍යවරයා 2022 වසරේදී නොතිබූ ඖෂධ හිඟයක් මවා පාමින් හදිසි ප්‍රසම්පාදන ක්‍රියාවකට යොමුකර ඇත්තේම රටේ ජනතාවගේ මුදල් රුපියල් බිලියන 2ක් සාපරාධී සාවද්‍ය පරිහරණය කිරීමට චේතනාන්විතව ආධාර අනුබල දීම සඳහා බව ඇය පැවසුවා ය.

ප්‍රමිතියෙන් තොර ප්‍රතිදේහ එන්නත් සැපයූ සැපයුම්කරුට මුදල් ගෙවා ඇති ආකාරය සම්බන්ධයෙන්ද රජයේ නියෝජ්‍ය සොලිසිටර් ජනරාල්වරිය විශේෂ අනාවරණයක් සිදුකළාය.

"ස්වාමීනි, ඉන්දීය ණය යෝජනා ක්‍රමයට යොමු වෙනවානම් අනිවාර්යයෙන්ම මුදල් ගෙවිය යුත්තේ එම මුදල් යෝජනා ක්‍රමයට. නමුත් ස්වාමීනි මෙහි සිදුව ඇති වංචාව පැහැදිලිව පෙනී යන කරුණක් තමයි ඊට මුදල් ගෙවා ඇත්තේ සෞඛ්‍ය අමාත්‍යංශ වැය ශීර්ෂය යටතේ. මුදල් ගෙවූ වැය ශීර්ෂය ලෙස සඳහන් වන්නේ ඔක්සිජන් මිලදී ගැනීම සඳහා මුදල් ගෙවීමක් ලෙසයි."

අනතුරුව සැකකරුවන් වෙනුවෙන් ඔවුන්ගේ නීතීඥයින් ඇප ඉල්ලීම් ඉදිරිපත් කළ අතර හිටපු සෞඛ්‍ය අමාත්‍යවරයා වෙනුවෙන් ජනාධිපති නීතීඥ අනුජ ප්‍රේමරත්න මහතා කරුණු දැක්වීය.

"ස්වාමීනි දැන් මොකක්ද මේ පැමිණිල්ල අධිකරණය ඉදිරියේ කියන්නේ, බෙහෙත් තියෙනකොට බෙහෙත් ගෙනැල්ල සමස්ත කැබිනට් මණ්ඩලයම නොමඟ﻿ යැව්වා කියලා. ඒ කියන්නේ ඔය නොමග ගිය කැබිනට් මණ්ඩලයේ ජනාධිපතිවරයාත් ඉඳලා තියෙනවා. මම අහන්න කැමතියි ලංකාවේ කැබිනට් මණ්ඩලයේ ඉන්නේ 8 පන්තියේ ළමයිද කියලා. ඒවගේම ස්වාමීනි මේ වෙද්දි හැමෝටම අමතක වෙලා තියෙනවා ඔය කියන කාලයේ ලංකාව තිබුණු තැන ගැන. රට තුළ අර්බුද රැසක් නිර්මාණය වෙලා ගෑස් නැහැ, පෙට්‍රල් නැහැ. ඒවගේම ඔය කියන කාලයේ ලංකාවේ සෞඛ්‍ය තිබුණේ කොහේද? පිස්සු බලු රෝගයට බෙහෙත් නැහැ කිව්වා. ලේ එකතු කරන්න බෑග් නැහැ කිව්වා. අන්න ඔය කාලයේ තමයි GMOA එක කියන්නේ සෞඛ්‍ය ඇමතිට බෙහෙත් නැහැ, බෙහෙත් ගේන්න කියලා. දැන් ස්වාමීනී මේ සියල්ල අමතක වෙලා තියෙනවා. ස්වාමීනි, කැබිනට් පත්‍රිකාවක් රැගෙන ගිය පමණින් මම කොහොමද පළවෙනි සැකකරු කළ වරද වන ප්‍රමිතියෙන් තොර ප්‍රතිදේහ එන්නත් සැපයීමේ වරදට ආධාර අනුබල දුන්නා වෙන්නේ. මම මෙහෙම උදාහරණයක් දෙන්නම්. මම පිහියක් අරන් ගිහින් නිවසින් තියනවා පාන් කපන්න. තවත් පුද්ගලයෙක් ඒ පිහිය අරන් ගිහින් තවකෙකුට ඇනලා ඝාතනය කරනවා. එතකොට ඒ පුද්ගලයා කරන මිනීමැරුමට මම ආධාර අනුබල දීමක් කළා වෙනවාද? ඒවගේම ස්වාමීනි මගේ සේවාදායකයා මේ වෙද්දි රෝග ගණනාවකින් පෙළෙනවා. ඔහු බන්ධනාගාරගත කළාට පසු ඔහුගේ රුධිර පීඩනය විචලනය වෙලා තියෙනවා. ඒ වගේම ඔහු උදරයේ බඩවැල්වල ව්‍යාකූල තත්ත්වයකින් පෙළෙනවා. ඔහුට වකුගඩුවල රෝගී තත්ත්වයකුත් තියෙනවා වගේම දියවැඩියා රෝගියෙක්. ඔහුට තියෙන බරපතළම රෝගී තත්ත්වය තමයි SLEEP APNEA රෝගය. ඒ රෝගී තත්ත්වය තියෙන මාගේ සේවාදායකයාට රෑට නින්දෙන් හුස්ම හිරවෙනවා. ඔහුටත් නොදැනුවත්වම ඔහු ගන්නා ඔක්සිජන් ප්‍රමාණය අඩුවෙනවා. අන්න ඒ වගේ වෙලාවට ස්වාමිනී ඔහුට කෘත්‍රීමව ඔක්සිජන් සපයන්න ඕනේ."

එසේ කී ජනාධිපති නීතීඥවරයා අදාළ රෝගී තත්ත්වය ඇතිවූ අවස්ථාවක පුද්ගලයෙකු නිදාගත යුතු ආකාරය දැක්වෙන රූප සටහනක් මහෙස්ත්‍රාත්වරියට ඉදිරිපත් කළේය.

මහෙස්ත්‍රාත්වරිය එහිදී පැවසුවේ, සැකකරුවෙකුට ඇති රෝගී තත්ත්වයන් සම්බන්ධයෙන් අධිකරණයට පිළිගත හැකි වෛද්‍ය වාර්තා පමණක් ඉදිරිපත් කරන ලෙසට ය.

අන්තර්ජාලයෙන් ලබාගත් රූප සටහන් අධිකරණයට ඉදිරිපත් කළත් ඒවා පිළිගත හැකි සාක්ෂි නොවන බැවින් අධිකරණය ඉදිරියේ චිත්‍රපටි පෙන්වන්න අවස්ථාව ලබාදිය නොහැකි බව මහෙස්ත්‍රාත්වරිය අවධාරණය කළාය.

සවස 2:30 සිට රාත්‍රී 9:30 දක්වා පැය 7ක පමණ කාලයක් මෙම නඩු විභාගය පැවැත්වීම විශේෂත්වයකි.

එහිදී ඉදිරිපත් වූ කරුණු සලකා බැලූ මාලිගාකන්ද මහෙස්ත්‍රාත්වරිය, සැකකරුවන් 7 දෙනාගේ ඇප ඉල්ලීම් අවලංගු කර ලබන 29 වනදා දක්වා යළි රක්ෂිත බන්ධනාගාරගත කර කිරීමට නියෝග කළාය.