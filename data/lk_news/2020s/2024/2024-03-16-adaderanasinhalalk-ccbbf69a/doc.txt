දෙරණෙන් බිහිවූ ජනප්‍රිය තරුව රවී රොයිස්ටර්ගේ ගීතයක් ඉන්දීය සිනමාවට

දෙරණෙන් බිහිවූ ජනප්‍රිය තරුවක් පසුගියදා මෙරට නාමය ජාත්‍යන්තර වේදිකාවට ගෙනයාමට සමත් විය.

ඒ, දෙරණ ඩ්‍රීම් ස්ටාර් සීසන් 8 අදියරට සහභාගී වී ඉන් අතිශය ජනප්‍රියත්වයක් ලැබූ ගායක රවී රොයිස්ටර්ගේ ගීතයක් ඉන්දියාවේ සිනමාපටයක් සඳහා තෝරා ගැනීමත් සමගය.

"Passa" ගීතය ඇසෙද්දීම ඔබට මතක් වෙන්නේ නව පරපුරේ ජනප්‍රිය ගායකයින් වන රවී රොයිස්ටර් සහ දිමිත්‍රී ය.

Youtube අවකාශයේ මෙම ගීතය නැරඹුම්වාර සංඛ්‍යාව ලක්ෂ 90කට අධික සංඛ්‍යාවකට උරුමකම් කියයි.

ඒ අනුව ශ්‍රී ලංකාව තුළ අතිශය ජනප්‍රිය වූ එම ගීතය මේ වනවිට ඉන්දියාවේත් ජනප්‍රිය වෙමින් තිබේ.

ඒ, ඉන්දියානු ජනප්‍රිය නළු විජේ ඇන්තනීගේ නවතම සිනමා නිර්මාණය වන "Romeo" චිත්‍රපටයේ එක් ගීතයක් ලෙසට මෙම ගීතය තෝරා ගැනීමත් එක්ක.

ලොව සුප්‍රසිද්ධ සංගීත සන්නාමයක් වන Think Music India සමග එක්ව රවී රොයිස්ටර්ගේ මෙම ගීතය දමිළ භාෂාවෙන් ''Vethala'' යන නමින් පසුගියදා එළිදැක්විය.

විශේෂත්වය වන්නේ එම ගීතයේ පද රචනය ජනප්‍රිය නළු විජේ ඇන්තනී විසින් සිදුකරද්දී එය දමිළ භාෂාවෙන් ගායනා කිරීමට රවී රොයිස්ටර්ටම අවස්ථා ලැබීමය.

"Vethala" ගීතය Youtube අවකාශයට මුදාහැර දින 2ක් තුළ එය නැරඹුම්වාර මිලියන 2කේ සීමාව පසු කළේය.

රවී රොයිස්ටර් ජනප්‍රියත්වයට පත්වුණේ දෙරණ ඩ්‍රීම් ස්ටාර් සීසන් 8 තරගයට සහභාගී වීමත් සමගිනි.

එම අදියරේදී අවසන් තරගකරුවන් 5දෙනා අතරට තේරී පත්වන්නට රවී රොයිස්ටර්ට අවස්ථාව උදාවුණි.

ඉන් පසු ''හමාර බණවර'' නම් ගීතය ඇතුළු තවත් ගීත රැසකින් ජනතාව අතරට යෑමට රවීට හැකිවූයේ ප්‍රසංග වේදිකාවේ නැතුවම බැරි ගායකයෙක් බවට පත්වෙමිනි.

එමෙන්ම ටී.වී. දෙරණේ විකාශය වන ටෙලිනාට්‍ය ගීත සඳහා ද රවී සිය හඬ දායකත්වය ලබාදුනි.