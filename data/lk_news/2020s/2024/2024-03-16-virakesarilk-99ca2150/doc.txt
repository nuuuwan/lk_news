சுவாரஸ்யமற்ற முடிவை நோக்கி ட்ரினிட்டி - அன்தோனியன் சமர்

கண்டி அஸ்கிரிய மைதானத்தில் நடைபெற்றுவரும் ட்ரினிட்டி - அன்தோனியன் 105ஆவது (மலையக) நீலவர்ணங்களின் பெருஞ் சமர் சுவாரஸ்யமற்ற முடிவை நோக்கி நகர்வதாக முதல் நாள் ஆட்டம் காட்டுகிறது.

ஒருவேளை, திரித்துவ அணியை இரண்டு தடவைகள் குறைந்த எண்ணிக்கைகளுக்கு புனித அந்தோனியார் ஆட்டம் இழக்கச் செய்தால் போட்டியில் சுவாரஸ்யம் ஏற்பட வாய்ப்புள்ளது.

வெள்ளிக்கிழமை (15) ஆரம்பமான இப் போட்டியில் முழு நாளும் துடுப்பெடுத்தாடிய புனித அந்தோனியார் அணி, போதிய வெளிச்சமின்மை காரணமாக ஆட்டம் நிறுத்தப்பட்டபோது அதன் முதல் இன்னிங்ஸில் 9 விக்கெட்களை இழந்து 232 ஓட்டங்களைப் பெற்றிருந்தது.

பெரும்பாலும் புனித அந்தோனியார் அணி தனது முதல் இன்னிங்ஸை இத்தோடு நிறுத்திக்கொண்டு இரண்டாம் நாள்  (16) காலையில் திரித்துவம் அணிக்கு துடுப்பெடுத்தாட வாய்ப்பு அளிக்கும் என எதிர்பார்க்கப்படுகிறது.

ஆரம்ப வீரர் தினுர கனேகொட (0) திரித்துவம் அணி வீரர் மனுல குலரட்னவின் முதல் ஓவரிலேயே ஆட்டம் இழந்ததால் புனித அந்தோனியார் அணி தடுமாற்றத்தை எதிர்கொண்டது.

ஆனால், அணித் தலைவர் திசர ஏக்கநாயக்க கௌஷிக்க குமாரசிங்க ஆகிய இருவரும் நிதானத்துடன் துடுப்பெடுத்தாடி 2ஆவது விக்கெட்டில் 66 ஓட்டங்களைப் பகிர்ந்து அணியை ஓரளவு நல்ல நிலையில் இட்டனர்.

தொடர்ந்து ஜனுக்க ரத்நாயக்கவுடன் 3ஆவது விக்கெட்டிலும் ஜனித் ரத்னசிறியுடன் 4ஆவது விக்கெட்டிலும் தலா 36 ஓட்டங்களைப் திசர ஏக்கநாயக்க பகிர்ந்தார்.

ஜனுக்க ரத்நாயக்க 16 ஓட்டங்களுடனும் திசர ஏக்கநாயக்க 161 பந்துகளை எதிர்கொண்டு 6 பவுண்டறிகள் உட்பட 63 ஓட்டங்களுடனும் ஆட்டம் இழந்தனர்.

தொடர்ந்து ஜனித் ரத்னசிறியும் கவன் ரமிக்கவும் 5ஆவது விக்கெட்டில் ஜோடி சேர்ந்து அணியைக் கட்டி எழுப்பு முயற்சித்தனர்.

ஆனால், அவர்கள் இருவரும் 34 ஓட்டங்களைப் பகிர்ந்த நிலையில் ரமிக்க 13 ஓட்டங்களுடன் ஆட்டம் இழந்தார்.

தொடர்ந்து திறமையாகத் துடுப்பெடுத்தாடிய ஜனித் ரத்னசறி 6ஆவது விக்கெட்டில் மேலும் 30 ஓட்டங்களை இந்துவர கலபிட்டகேவுடன் பகிர்ந்தார்.

கலபிட்டகே 16 ஓட்டங்களுடன் ஆட்டம் இழந்த சொற்ப நேரத்தில் ஜனித் ரத்னசிறி 6 பவுண்டறிகள் உட்பட 59 ஓட்டங்களைப் பெற்று ஆட்டம் இழந்தார்.

திரித்துவம் அணி பந்துவீச்சில் சுப்புன் வடுகே 14 ஓட்டங்களுக்கு 2 விக்கெட்களையும் வதில உதார 33 ஓட்டங்களுக்கு 2 விக்கெட்களையும் தினுக்க தென்னக்கோன் 37 ஓட்டங்களுக்கு 2 விக்கெட்களையும் கைப்பற்றினர்.