හමුදාව ලක්ෂයක් දක්වා අඩු කිරීමට රජයේ අවධානය

2030 වසර වන විට යුද්ධ හමුදාව ලක්ෂයක පමණ සංඛ්‍යාවකට ගෙනඒමට අපේක්ෂා කරන බව ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා පවසයි.

ඔහු පවසන්නේ යුද කාලයෙන් පසු වත්මන් සහ අනාගත තර්ජන පිළිබ﻿ඳ සැලකිල්ලට ගෙන මෙරටට ගැලපෙන පරිදි යුද හමුදාවක් සකස් කිරීම රජයේ අරමුණ බවය.

"යුද කාලෙන් පස්සේ වර්තමාන සහ අනාගත තර්ජන සැලකිල්ලට ගෙන විශ්ලේෂණයක් කරලා අපේ රටට ගැළපෙන ආකාරයේ හමුදාව සකස් කරගැනීම තමයි ජනාධිපතිවරයාගෙත් රජයේත් ආරක්ෂක මණ්ඩලයේත් බලාපොරොත්තුව. ඒ අනුව ආරක්ෂක සමාලෝචනය 2030 කියන වැඩසටහන යටතේ වෙනම විද්වත් මණ්ඩලයක් පත්කරලා තියෙනවා. ඒ අනුව අපි සංඛ්‍යාත්මක වශයෙන් හමුදාව 208,000ක කාඩර් එකක් ඉන්නවා. ඒක ලක්ෂයක් දක්වා ගේන්න තමා අපේ බලාපොරොත්තුව. අපි කිසිම කෙනෙකුව ඉවත් කරන්න බලාපොරොත්තු වෙන්නේ නෑ. සංඛ්‍යාත්මකව අපි හදලා තියෙනවා ස්වභාවිකව හමුදාවේ අඩුවීම ගණනය කරලා 2030 වන විට ලක්ෂයක ප්‍රමාණයක යුද හමුදාව තබා ගැනීම තමා අපිට දැනට තියෙන බලාපොරොත්තුව. ඒ වගේම නාවික හා ගුවන් හමුදාව ශක්තිමත් කරන්න ඕනේ. භූගෝලීය වශයෙන් අපි ඉන්නේ ඉතාම සංකීර්ණ වැදගත් තැනක. ඒ නිසා නාවික හමුදාව ශක්තිමත් කිරීමත් අපි වැඩසටහනක් ලෙස ක්‍රියාත්මක කරනවා."

මේ අතර හමුදාවෙන් නීත්‍යානුකූලව ඉවත් නොවූ පුද්ගලයින් හට නීත්‍යානුකූලව ඉන් ඉවත්වීමට ප්‍රකාශයට පත් කර ඇති පොදු සමාකාලය සම්බන්ධයෙන් ද රාජ්‍ය අමාත්‍යවරයා මෙලෙස පැහැදිලි කළේය.

"පොදු සමාවක් ලබාදුන්නා නීතියානුකූල නොවන අයුරින් හමුදාවෙන් පිටව ගිය අයට. මේ මස 20 වනදා එම පොදු සමා කාලය අවසන්වීමට නියමිතව තිබෙනවා. දැනට 15,000ක් පමණ පොදු සමාව ලබාගන්න ඉදිරිපත් වෙලා තියෙනවා ආරක්ෂක අමාත්‍යාංශය මට ලබාදුන්න තොරතුරු මත. නමුත් අපි දකිනවා මේ ට්‍රෙන්ඩ් එකේ වෙනසක්. 2024 මාර්තු මාසයේ හමුදාවෙන් නීතියානුකූල නොවන ආකාරයට ඉවත් වූ සංඛ්‍යාව 357යි. නැවත වාර්තා කළ ප්‍රමාණය 799යි. හැර ගියාට වඩා වාර්තා කරපු සංඛ්‍යාව වැඩි වෙලා තියෙන්නේ වසර ගණනාවකින් කියලා තමයි මට තියෙන තොරතුරු අනුව දැනගන්න තියෙන්නේ. අපි පොදු සමාව දීර්ඝ කරන්න බලාපොරොත්තුවක් නෑ. වෘත්තීමය ත්‍රිවිධ හමුදාවක් අපිට ඉන්නේ."