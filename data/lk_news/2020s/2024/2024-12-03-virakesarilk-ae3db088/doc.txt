சித்தார்த் நடிக்கும் 'மிஸ் யூ' படத்தின் புதிய வெளியீட்டு திகதி அறிவிப்பு

தமிழ் திரையுலகின் நட்சத்திர நடிகராக திகழும் சித்தார்த் காதல் நாயகனாக நடித்திருக்கும் 'மிஸ் யூ' எனும் திரைப்படத்தின் புதிய வெளியீட்டு திகதி அறிவிக்கப்பட்டிருக்கிறது.

இயக்குநர் என். ராஜசேகர் இயக்கத்தில் உருவாகி இருக்கும் 'மிஸ் யூ' எனும் திரைப்படத்தில் சித்தார்த், ஆஷிகா ரங்கநாத், கருணாகரன், பால சரவணன், ஷா ரா, 'லொள்ளு சபா' மாறன், சஷ்டிகா, பொன்வண்ணன், ஜெயப்பிரகாஷ், ரவி மரியா, சரத் லோகித்ஸ்வா உள்ளிட்ட பலர் நடித்திருக்கிறார்கள்.

கே. ஜி. வெங்கடேஷ் ஒளிப்பதிவு செய்திருக்கும் இந்த திரைப்படத்திற்கு ஜிப்ரான் வைபோதா இசையமைத்திருக்கிறார். காதலை கொண்டாடும் இந்த திரைப்படத்தை 7 மைல்ஸ் பர் செகண்ட் புரொடக்ஷன்ஸ் நிறுவனம் தயாரித்திருக்கிறது.

கடந்த மாதம் வெளியாகும் என அறிவிக்கப்பட்ட இந்த திரைப்படம் தமிழகத்தில் வீசிய புயல் மற்றும் மழை காரணமாக திட்டமிட்டபடி வெளியாகவில்லை. அதன் பிறகு இப்படத்தின் புதிய வெளியீட்டு திகதி பின்னர் அறிவிக்கப்படும் என தயாரிப்பு நிறுவனம் தெரிவித்தது.

அந்த வகையில் இந்த திரைப்படம் எதிர்வரும் 13 ஆம் திகதியன்று உலகம் முழுவதும் பட மாளிகையில் வெளியாகும் என அறிவித்திருக்கிறார்கள்.

பிடிக்காத பெண்ணை விழுந்து விழுந்து காதலித்து பிடிக்க வைக்கும் நாயகனின் காதலை பேசுவதால் இந்த திரைப்படம் இளைய தலைமுறை ரசிகர்களை கவரும் என எதிர்பார்க்கப்படுகிறது.