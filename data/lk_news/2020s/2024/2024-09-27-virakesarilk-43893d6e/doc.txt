போலி நாணயங்களை பழங்காலத்து நாணயங்கள் என கூறி வர்த்தகரிடம் பண மோசடி ; ஒருவர் கைது

அநுராதபுரத்தில் போலி நாணயங்களை புதையல் மூலம் கிடைத்த பழங்காலத்து நாணயங்கள் என கூறி வர்த்தகரிடமிருந்து 9 இலட்சம் ரூபா பணத்தை பெற்று மோசடி செய்த கும்பலைச் சேர்ந்த ஒருவர் கைது செய்யப்பட்டுள்ளதாக அநுராதபுரம் தலைமையக பொலிஸார் தெரிவித்தனர்.

திருகோணமலை பிரதேசத்தைச் சேர்ந்த வர்த்தகருடன் தொலைபேசியில் தொடர்பு கொண்ட கும்பல் ஒன்று புதையல் மூலம் கிடைத்த பழங்காலத்து நாணயங்கள் 10 இலட்சம் ரூபாவுக்கு விற்பனை செய்யப்படுவதாகவும் அவற்றை கொள்வனவு செய்ய அநுராதபுரம் பிரதேசத்திற்கு வருமாறும் கூறியுள்ளனர்.

இதனையடுத்து, குறித்த வர்த்தகர் அநுராதபுரம் பிரதேசத்திற்கு நேற்று வியாழக்கிழமை (26) சென்றுள்ள நிலையில் அங்கு வந்த சந்தேக நபர்கள் இருவர் வர்த்தகரிடம் போலி நாணங்களை கொடுத்துவிட்டு 9 இலட்சம் ரூபா பணத்தை எடுத்துச் சென்றுள்ளதாக பொலிஸார் தெரிவித்தனர்.

இதனையடுத்து, பாதிக்கப்பட்ட வர்த்தகர் பொலிஸாருக்கு வழங்கிய முறைப்பாட்டின் அடிப்படையில் குறித்த கும்பலைச் சேர்ந்த சந்தேக நபரொருவர் கைது செய்யப்பட்டுள்ளார்.