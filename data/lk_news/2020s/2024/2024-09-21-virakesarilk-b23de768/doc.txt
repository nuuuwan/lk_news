நுவரெலியா தேர்தல் மாவட்டத்தில் 80 சதவீம் வாக்குப்பதிவு ; தேர்தல் முடிவு எதுவாயினும் இலங்கையின் ஜனநாயகம் பேசியிருக்கிறது - அமைச்சர் ஜீவன் தொண்டமான்

இலங்கை வரலாற்றில் முதற்தடவையாக நுவரெலியா தேர்தல் மாவட்டத்தில் 80 சதவீதத்துக்கும் மேற்பட்ட வாக்குகள் பதிவாகியிருப்பதாகத் தெரிவித்திருக்கும் நீர் வழங்கல் மற்றும் பெருந்தோட்ட உட்கட்டமைப்பு அமைச்சர் ஜீவன் தொண்டமான், ஜனாதிபதித்தேர்தல் முடிவுகள் எதுவாக இருப்பினும் இலங்கையின் ஜனநாயகம் பேசியிருப்பதாகவும், அதன்மூலம் நாடு வென்றிருப்பதாகக் குறிப்பிட்டிருக்கிறார்.

நாட்டின் ஒன்பதாவது ஜனாதிபதித்தேர்தல் வாக்களிப்பு சனிக்கிழமை (21) நடைபெற்றது. அதன்படி இத்தேர்தலில் நுவரெலியா தேர்தல் மாவட்டத்தில் பதிவான வாக்குகள் 80 சதவீதத்தைக் கடந்திருப்பதாகவும், நுவரெலியா மாவட்டத்தில் இத்தகைய உயர்வான வாக்குப்பதிவு இடம்பெற்றமை வரலாற்றில் இதுவே முதற்தடவை எனவும் நீர் வழங்கல் மற்றும் பெருந்தோட்ட உட்கட்டமைப்பு அமைச்சர் ஜீவன் தொண்டமான் தெரிவித்திருக்கிறார்.

அத்தோடு 'பெருந்தோட்ட மக்களுக்கான குடியுரிமை பல தசாப்தகாலமாக மறுக்கப்பட்டுவந்ததன் விளைவாக அவர்களது ஏனைய உரிமைகளும் மறுக்கப்பட்டன. எனவே எம்மில் பலருக்கு வாக்களித்தல் என்பது ஒரு அதியுயர் சலுகையாகவே இருந்தது. ஆனால் இன்று இலங்கையர்கள் என்ற ரீதியில் நாம் அந்த உரிமையைப் பிரயோகித்திருப்பதுடன், அதனையிட்டு நான் மிகுந்த பெருமிதமடைகின்றேன்' எனவும் அவர் குறிப்பிட்டிருக்கிறார்.

அதேவேளை உரிமை என்பது மிக அழகான விடயம் எனவும், அது ஜனநாயகத்துக்கான அடித்தளத்தை இடுகிறது எனவும் சுட்டிக்காட்டியிருக்கும் ஜீவன் தொண்டமான், அதனைப் பயன்படுத்துவது இன்றியமையாததாகும் என வலியுறுத்தியிருக்கிறார்.

மேலும் 'இன்றைய தேர்தல் முடிவுகள் எதுவாக இருப்பினும், இலங்கையின் ஜனநாயகம் பேசியிருக்கிறது. அதன்மூலம் இலங்கை வென்றிருக்கிறது' என்றும் அவர் மகிழ்ச்சி வெளியிட்டிருக்கிறார்.