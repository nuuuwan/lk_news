மூன்று தசாப்த கால போர் தமிழ் சமூகத்தின் 'மூளைசாலிகளை' அழித்துவிட்டது! - சவேந்திர சில்வா

இலங்கையில் போர் இல்லாமை அனைத்து இன மக்களுக்கும் உள ரீதியான நிம்மதியை தருகிறது. காலாகாலமாக கல்வியையும் தங்கம் உள்ளிட்ட சொத்துக்களையும் சேர்த்த தமிழ் மக்களை மூன்று தசாப்தகால போரானது அனைத்து வகையிலும் பின்தள்ளியது மாத்திரமன்றி தமிழ்  சமூகத்தின் மூளைசாலிகளையும் அழித்துவிட்டது என்று பாதுகாப்பு பதவி நிலை பிரதானி ஜெனரல் சவேந்திர சில்வா தெரிவித்தார்.

வீரகேசரி வாரவெளியீட்டு வழங்கிய விசேட செவ்வியிலேயே ஜெனரல் சவேந்திர சில்வா மேற்கண்டவாறு கூறினார். அவர் வழங்கிய முழமையான செவ்வி வருமாறு,

15 வருடங்கள் கடந்துள்ள போர் தமிழீழ விடுதலைப் புலிகளுக்கு  எதிரான மூன்று  தசாப்த கால போர் நிறைவடைந்து 15 வருடங்கள் கடந்துள்ளன.  பயங்கரவாத அச்சுறுத்தல்  இன்றி  அனைத்து  இன மக்களும் அமைதியாக வாழும் சூழல் ஏற்பட்டுள்ளமையை இட்டு மகிழ்ச்சியடைகின்றேன். இலங்கையில் இனியொருபோதும் பயங்கரவாத அச்சுறுத்தல் ஏற்படாது என்ற நம்பிக்கை மக்களுக்கு உள்ளது.

2009 மே மாதம் முதல்வாரத்தில் விடுதலைப் புலிகளுக்கு எதிரான போர் இறுதி கட்டத்தை அடைந்திருந்த  போது இலங்கை இராணுவத்தின் இரு படையணிகள் பிரதானமாக வெற்றி இலக்கை நோக்கி நகர்ந்தன.  அந்த  இறுதி  நொடிகளில் 53 மற்றும் 58ஆம் படையணிகள்  தரைவழியாக  முள்ளிவாய்க்கால்  நோக்கி  வேகமாக நகர்ந்தன. 58ஆவது படையணியின் கட்டளைத் தளபதி களத்தில் நின்று போரிட்ட நான், நாட்டை பயங்கரவாத அச்சுறுத்தலிலிருந்து மீட்கும் போரில் இறுதி தருணத்தை எட்டியிருந்தேன்.

வெற்றியை  உறுதி  செய்ததன் பின்னர் முள்ளிவாய்க்காலிலிருந்து அப்போதைய இராணுவத்  தளபதியான ஜெனரல் சரத் பொன்சேக்காவிடம் விடுதலைப் புலிகளுக்கெதிரான போர் முடிந்து விட்டது. இதனை நாட்டு மக்களுக்கு  அறிவிக்கலாம் என்பதை தெரியப்படுத்தினேன்.  உண்மையில் அந்த சந்தர்ப்பத்தை 15 ஆண்டுகள் கடந்து இன்று  நினைக்கும் போதும் பெருமிதமாகவுள்ளது. ஏனெனில் நாட்டுக்கு சுதந்திரம் பெற்றுக் கொடுத்த தளபதியாக  இராணுவ சீருடையுடன்  இன்றும் இருப்பது மகிழ்ச்சியழிக்கிறது.

போரில் உயிரிழந்த  அனைவரும் இந்த  தருணத்தில் நினைவு கூறப்பட வேண்டும். அங்கவீனமுற்ற இராணுவத்தினர் மற்றும் பல்வேறு வகையில் துன்பங்களை அனுபவித்த தமிழ் மக்களையும் நினைவு கூர வேண்டும். விடுதலைப் புலிகளுக்கெதிரான போரில் பல தியாகங்கள்  செய்தே  வெற்றி  இலக்கை அடைந்தோம். எனவே இத்தகைய தியாகங்கள் ஊடாகப் பெற்றுக் கொண்ட வெற்றியையும் நாட்டின் அமைதியையும் தொடர்ந்தும் பாதுகாக்க வேண்டும்.

போரின் இறுதி தருணங்கள் மூன்று தசாப்த கால போரில் அனைத்துமே மறக்க முடியாத நினைவுகளாகவே இன்றும் உள்ளன. இறுதி கட்ட போரை, போர் என்பதை விட பயங்கரவாதிகளிடமிருந்து நாட்டை மீட்கும்  நடவடிக்கையாகவே  கருதப்பட வேண்டும். வன்னி மனிதாபிமான நடவடிக்கை இராணுவ முன்நகர்வு  ஊடாகவே போர் இறுதி கட்டத்துக்கு கொண்டு செல்லப்பட்டது.  இந்த நடவடிக்கையின் போது பல முக்கியமான மூலோபாய நகர்வுகளை நாம் கையாண்டிருந்தோம். அவையே விடுதலைப் புலிகளுக்கு எதிரான போரின் வெற்றியை உறுதி செய்தன.

குறிப்பாக 2008ஆம்  ஆண்டு  டிசம்பர்  மாதம் 31ஆம் திகதி நான் தலைமை தாங்கிய 58 ஆவது படையணியை, பூநகரி, கிளிநொச்சி மற்றும் ஆணையிறவு - தெற்கு  ஊடாக முன்நகர்த்த  திட்டமிட்டேன். இதனை மேலும் உறுதி செய்துக் கொள்வதற்காக  அப்போதைய இராணுவத்தளபதியுடன் கள நிலவரத்தை எடுத்துக் கூறி எத்திசையில் முன்நகர்வது என்பதை  வினாவினேன். இதன் போது பரந்தன் ஊடாக முன்நகருமாறு  58ஆவது படையணிக்கு உத்தரவு  பிறப்பிக்கப்பட்டது.

இறுதி கட்ட போரில் பரந்தன் சந்தி முக்கியமான பகுதியாக இராணுவம் அடையாளம் கண்டது. இதன் பிரகாரம் 58ஆவது படையணி பரந்தனை நோக்கி முன்நகர்ந்தது.  மறுநாள் ஜனவரி முதலாம் திகதி புத்தாண்டு பிறக்கின்ற தருணத்தில் , நாட்டு மக்களுக்கு நற் செய்தியொன்றை அறிவிக்க  வேண்டும் என்ற எதிர்ப்பார்ப்பு எமக்கு  இருந்தது. விடுதலை புலிகளின் முக்கியமான பகுதிகளை கைப்பற்றி  ஜனவரி முதலாம் திகதி நாட்டுக்க அறிவித்தோம். இதனை தொடர்ந்து  கிளிநொச்சி வடக்கை  முழமையாக கைப்பற்றி இறுதி கட்டத்தை நோக்கி போரை நகர்த்தினோம்.

இந்த நடவடிக்கையின் அடுத்த கட்டமாக புதுமாத்தளன் பகுதியில் விடுதலை புலிகளால் பனைய கைதிகளாக  பிடித்து வைக்கப்பட்டிருந்த  பெருந்தொகையான பொது மக்களை மீட்டெடுத்தோம். உலகத்தில் இந்தளவு பெருந்தொகையான மக்களை இராணுவ ரீதியில் மீட்கும் நடவடிக்கை இடம்பெற்றிருந்ததில்லை. பொது மக்களை பணயக்கைதிகளாக வைத்து விடுதலைப் புலிகள் போரிட்டனர்.  ஆனால்  இராணுவத்தின் நடவடிக்கைகள் ஊடாக புலிகளின் பதுங்கு குழிகள் அழிக்கப்பட்டு கடுமையான தாக்குதல்களை முன்னெடுத்தோம்.  சுமார் ஒரு இலட்சத்து 20 ஆயிரத்துக்கு   அதிகமான பொது மக்களை இதன் போது மீட்க முடிந்தது.

இந்த  மீட்பு நடவடிக்கையை களத்தில் இருந்த தளபதி என்ற வகையில்  என்னால் மறக்க இயலாது.  ஏனெனில் அவ்வாறு மீட்க்கப்பட்ட மக்களுக்கு உணவு உள்ளிட்ட அடிப்படை தேவைகளை  பூர்த்தி செய்ய வேண்டிய நடவடிக்கைகளையும் முன்னெடுக்க வேண்டியேற்பட்டது.  ஒருபுறம் போரைத்  தொடர வேண்டும். மறுபுறம் மீட்கப்படும் மக்களுக்கு அத்தியாவசிய உதவிகளை வழங்க வேண்டும். இந்த இரு சவால்களே இறுதி தருணத்தில் எமக்கு இருந்தன.

26 ஆராயிரம்  இராணுவத்தினர் எனது படையணியில் இருந்தனர். அவர்களுக்காக இருந்த  உணவுகளையே பெரும்பாலும் மீட்க்கப்பட்ட மக்களுக்கு வழங்கினோம். விடுதலைப் புலிகளிடமிருந்து  தப்பித்து வந்த மக்கள் மத்தியில் கர்ப்பிணி பெண்களும் இருந்தனர். அவர்களுக்கு  அந்த  சூழலில் குழந்தைகளும் பிறந்தன. இவர்களையும் நாம் பராமறித்தோம். இதன் போது அந்த மக்கள் அடைந்த துன்பங்கள், அவர்களுக்கு நாம் உதவிய விதம் என்பன என் வாழ்நாளில் மறக்கக் கூடியவை அல்ல.

பூநகரியை நோக்கிய இராணுவ நடவடிக்கை விசேடமாக பூநகரியை கைப்பற்றும் நடவடிக்கையை   முன்னெடுத்த  போது பல சவால்களை எதிர்கொண்டோம். 2006 தொடக்கம் 2009ஆம் ஆண்டு போர் முடிவடையும் வரையில் அதிகூடிய உயிரிழப்புக்கள் இடம்பெற்ற  இடமாக  முகமாலையை  குறிப்பிடலாம்.   பல முனைகளிலிருந்து இராணுவ நடவடிக்கைகள் முன்னெடுக்கப்பட்ட போதும், முகமாலையின் பாதுகாப்பை உறுதி செய்வது என்பது சவால்மிக்கதாகவே இருந்தது.  பூநகரி நிலப்பரப்புகளில் நிலைக்கொண்டிருந்த விடுதலைப் புலிகள் முகமாலையை நோக்கி கடுமையான  மோட்டார் தாக்குதல்களை  மேற்கொண்டனர்.

இராணுவ முன்நகர்வுகளுக்கு  முகமாலை, மூலோபாய ரீதியில் முக்கியமான பகுதியாகும் என்பதை அடையாளப்படுத்தினோம். முகமலையை பாதுகாக்க வேண்டுமாயின் பூநகரியை இராணுவ கட்டுப்பாட்டுக்குள் கொணடு வர வேண்டும்.  பூநகரியைக் கைப்பற்றும் பட்சத்தில் முகமாலை மட்டுமல்ல, யாழ்ப்பாணத்தை நோக்கிய  பூநகரி  களப்பு ஊடான புலிகளின் நகர்வுகளையும்  தடுக்க முடியும்.  இதற்காக  மேற்கொண்ட பலமுனை இராணுவ  நடவடிக்கைளின் போது பூநகரியை கைப்பற்றினோம்.  பூநகரியை கைப்பற்றியமை  விடுதலைப் புலிகளுக்கெதிரான போரின் மூலோபாய வெற்றியாகவே அமைந்தது.

கருணா அம்மான் , தயா மாஸ்டர்  எனது அலுவலக அறையின் சுவரிலுள்ள அந்த பெரும் படம் உங்களுக்கு ஞாபகம் இருக்கிறதா? விடுதலைப் புலிகளின் தலைவர் பிரபாகரன் உயிரிழந்த பின்னர் அதனை உறுதி  செய்வதற்காக  கொழும்பிலிருந்து கருணா அம்மான் மற்றும் தயா மாஸ்டர் ஆகியோர் அழைத்து வரப்பட்டனர். அவர்களை  விடுதலை  புலிகளின் தலைவர் பிரபாகரனின்  உடல் இருந்த இடத்துக்கு அழைத்துச் சென்று உறுதி செய்யுமாறு  இராணுவத் தளபதி எனக்கு கட்டளையிட்டிருந்தார்.

இதன் பிரகாரம், உயிரிழந்தது விடுதலை புலிகளின் தலைவர் பிரபாகரன் தானே என்பதை  உறுதி  செய்வதற்காக  கருணா  மற்றும்  தயா மாஸ்டர் ஆகியோரை அழைத்து சென்றேன்.  பிரபாகரனின் அங்க அடையாங்களை  பார்வையிட்ட பின்னர்  கருணா  மற்றும் தயா மாஸ்டர் உயிரிழந்துள்ளது  பிரபாகரன்   என்பதை  உறுதி செய்தனர்.

புலிகளின் தோல்விக்கு காரணம் விடுதலைப் புலிகளின் பின்னடைவுக்கு பல்வேறு காரணங்கள் உள்ளன. இறுதி கட்ட போரில் இதுவரைக் காலமும் இராணுவம் பின்பற்றிய போர் உத்திகள் மாற்றப்பட்டு நவீன மயமாக்கப்பட்டது. குறிப்பாக 2006 தொடக்கம் 2009 வரையில் முழு அளவில் மாற்றப்பட்ட போர் உத்திகளையே  விடுதலைப் புலிகளுக்கு எதிராக பயன்படுத்தினோம்.  பயிற்சிகளுக்கு அப்பால் சிறு குழுக்களாக ஊடுறுவி புலிகளின் இலக்குகளை தாக்கி அழித்தமையை முக்கியமான ஒரு விடயமாகக் குறிப்பிடலாம்.

இராணுவத்தின் இவ்வாறான தாக்குதல்களை எதிர்கொள்வதில் விடுதலைப் புலிகள் இயக்கம் தோல்வி கண்டது. அதேபோன்று இறுதி கட்ட போரில் விடுதலைப் புலிகளின் தளபதிகள் யாரும்  போர் களத்தில் முன்னின்று  போரிடவில்லை.  மாறாக வேறு  இடங்களில் இருந்துக்கொண்டு கட்டளையிட்டனர். இது நான் அவதானித்த  ஒரு விடயமாகும்.  மறுப்புறம் புலிகளின் தளபதிகள் வராமையானது  களத்தில் போரிட்ட போராளிகளை ஊக்கப்படுத்த வில்லை. ஆனால் முன்பு அவ்வாறு இல்லை. விமுதலைப் புலிகளின் தலைவர்கள் பலர் களத்தில் இருந்து இராணுவத்துக்கு எதிரான போரை நெறிப்படுத்தினர். அது போராளிகளை உட்சாகப்படுத்தியது.  ஆனால் இறுதி கட்ட  போரில் வேறு இடங்களிலிருந்து கட்டளைகளை மட்டுமே புலிகளின் தலைவர்கள் வழங்கினர்.

பிரபாகரனை உயிருடன் மீட்கும் முயற்சிகள் இறுதிக்கட்ட போரில் சுமார் 12 ஆயிரத்துக்கும் அதிகமான போராலிகள்  இராணுவத்திடம் சரணடைந்தனர். அந்த சந்தர்ப்பத்தில் பிரபாகரனுக்கும் சரணடைய வாய்ப்பு இருந்திருக்கலாம்.  ஆனல்  விடுதலைப் புலிகளின் தலைவர் பிரபாகரனை உயிருடன் மீட்டுச் செல்ல முயற்சிகள் இடம்பெற்றதா என்பதை உறுதிப்படுத்தக் கூடிய எந்த தகவல்களும் இல்லை. 58 ஆவது படையணியின் தளபதியாகவே இதனை நான் கூறுகின்றேன்.  பொதுவாகவே பிரபாகரனை மீட்டுச் செல்வதற்கு அல்லது பாதுகாப்பாக அழைத்து செல்வதற்கு முயற்சிகள்  இடம்பெற்றிருக்கலாம்.  இத்தகைய முயற்சிகளை புலிகளின்  இரண்டாம் நிலை தலைவர்கள் கூட செய்திருக்கலாம்.

ஆனால் இறதிக்கட்ட போரிலிருந்து  பிரபாகரன் தப்பித்துச் செல்வதென்பது சாத்தியமற்ற விடயமாகவே இருந்தது. ஏனெனில்  சுற்றிவலைக்கப்பட்ட  இராணுவ நடவடிக்கைகள் மற்றும்  பாதுகாப்பு வலயங்கள்  என்பவற்றிலிருந்து மீண்டு செல்வது என்பது எளிதான விடயமல்ல. அவ்வாறானதொரு வாய்ப்பு  இருந்திருந்தால்  நிச்சயம் பிரபாரகன்  அவர் தப்பிச் சென்றிருப்பார். ஆனால்  இறுதி கட்ட போர் அனைத்து பக்கங்களிலும் அடைக்கப்பட்டதாகவே  முன்நகர்த்தப்பட்டது.

மறுப்புறம் போர் நகர்வுகளின் அடிப்படையில்,  ஒரு கட்டத்துக்கு மேல் போரில் தோல்வியடைப் போகின்றோம் என்று புலிகளின் தலைவர்  பிரபாகரன் நிச்சயம் உணர்ந்திருப்பார். அந்த சந்தர்ப்பத்தில் ஏதேனும் ஒரு வழி இருந்திருந்தால் தப்பிச்  சென்றிருக்கலாம்.  ஆனால் அவ்வாறு இடம்பெறவில்லை. இதற்கு ஆதாரமாக அவரது உயிரற்ற உடல் எமக்கு கிடைத்தது.

புலிகளுடனான போருக்கு  காரணம் அந்த கால கட்டத்தில் தமிழர்களால் கோரப்பட்ட அரசியல் உரிமைகள் என்ன என்பதும், அவை உண்மையில் பறிக்கப்பட்டதா என்பதும் வௌ;வேறு விடயங்களாகும். ஆனால் ஜனநாயக நாடென்ற வகையில் உலக நாடுகளை  உதாரணங்களாகக் கொள்ளும் போது உரிமைகளை பல்வேறு வழிகளில் வெற்றி கொண்டுள்ளன. எனவே உரிமைகளை வென்றெடுக்க பயங்கரவாதம்  ஒரு  வழியல்ல. எனவே தமிழ் மக்களின் அரசியல் உரிமைகள்  பறிக்கப்பட்டதால் தான் பயங்கரவாத போர் ஏற்பட்டது என்பதை ஏற்றுக்  கொள்ள முடியாது.  அவ்வாறாக இருந்தாலும் இறுதியில் பயங்கரவாதத்தால் எந்த உரிமைகளையும் பெற்றுக் கொள்ள முடியாது என்பதையே போர் முடிவுகள்  உணர்த்தியுள்ளன.

மறுபுறம் தவறான வழியில் உரிமைகளைப் பெற்றுக் கொள்வதாகக் கூறி அப்பாவி தமிழ் மக்களை போராட்டத்துக்குள் ஈர்த்து அவர்களின் உயிரை பறித்தமையே இடம்பெற்றது. வடக்கில்  மாத்திரமல்லாது தென்னிலங்கையிலும் போரின் தாக்கங்கள்  இடம்பெற்று அப்பாவி மக்கள் கொல்லப்பட்டனர். பலர் அங்கவீனமுற்றனர். எனவே ஜனநாயக நாடு என்ற வகையில் பேச்சுவார்த்தைகள் ஊடாக தீர்வு காண முயற்சிக்க வேண்டும்.

புலம்பெயர் தமிழர்கள் இலங்கையில் விடுதலைப் புலிகளால் மற்றுமொரு அச்சுறுத்தலான சூழல் ஏற்பட வாய்ப்புக்கள் இல்லை. வெளிநாடுகளிலுள்ள தமிழர்கள்  அரசாங்கத்துடன் பேச்சுவார்த்தைகளை  முன்னெடுத்து சிறந்த தீர்வு திட்டங்களுக்கு செல்வதே சாலச் சிறந்தது.  உண்மையில்  இன்றைய யாழ்ப்பாண  நிலைமைகளை அவதானித்தால் அங்கு வாழ்கின்ற மக்கள் எந்தளவு மகிழ்ச்சியாக உள்ளனர் என்பது உங்களுக்குத் தெரியும்.

போர் முடிந்தவுடன்  பொது  மக்களை மீள்குடியமர்த்துவதிலும் அவர்களுக்குத் தேவையான வீடு உட்பட ஏனைய அத்தியாவசிய தேவைகளை பூர்த்தி செய்வதிலும் முப்படைகள்  மற்றும் அரச நிறுவனங்களுடன்  இணைந்து  ஒத்துழைப்புக்களை வழங்கியது. இயற்கை அனர்த்தங்களின் போது கூட அந்த மக்களை நாங்கள் ஒதுக்கி வைக்கவில்லை. விடுதலைப் பு லிகள்  இயக்கத்திலிருந்து  இறுதி கட்ட போரில்  சரணடைந்த போராளிகளுக்கு புனர்வாழ்வளித்து அவர்களுக்கு வீடுகள் உட்பட வாழ்வாதாரத்தை மேம்படுத்த ஒத்துழைப்புக்களை வழங்கினோம். எனவே அனைத்து இன மக்களும் இன்று அச்சமின்றி வாழ்கின்றனர். இதுவே முக்கியமானதாகும்.

புலம்பெயர் தமிழர்கள் வேறு நாட்டவர்கள் அல்ல. அவர்களும் இலங்கையர்களே. இதன் அடிப்படையில் அவர்களின் பிரச்சினைகள் மற்றும் கோரிக்கைகளை ஜனநாயக ரீதியில் முன்வைத்து  அரசாங்கத்துடன்  பேச்சுவார்த்தைகளை நடத்தி தீர்வு காண வேண்டும். அதனை தவிர்த்து வெளிநாடுகளில் செயற்படுவதனால் எவ்வித பலனும் கிடைக்கப் போவதில்லை. ஏனெனில் எந்த தீர்வாக இருந்தாலும் அதனை இலங்கைக்குள் தான் நடைமுறைப்படுத்த வேண்டும்.  இங்கு வாழ்கின்ற மக்கள் அதனை ஏற்றுக் கொள்ள வேண்டும்.

புதிய சவால்கள் தேசிய பாதுகாப்பு என்பது ஒரு பரந்துபட்ட விடயமாகும். இராணுவம் அல்லது ஏனைய படைகளால் மாத்திரம் நாட்டின் தேசிய பாதுகாப்பினை உறுதி செய்ய முடியாது. நாட்டின் பொருளாதாரம், அபிவிருத்தி மற்றும் அரசியல் என்று பல்வேறு துறைகளை தேசிய பாதுகாப்பின்  பிரதான  காரணிகளாக உள்ளடக்க முடியும். சுகாதார பாதுகாப்பு, சுற்றுச்சூழல்  பாதுகாப்பு, எரிசக்தி பாதுகாப்பு, இணைய பாதுகாப்பு என பல்வேறு அடுக்குகளாக தேசிய பாதுகாப்பு கட்டமைப்பு பிரிந்து செல்கிறது. நாட்டில் நிலையான அமைதி காணப்படாவிடின் மேற்கூறிய எந்தவொரு துறையின் பாதுகாப்பும் நிலையானதாக இருக்காது.

தீவிரவாத்தை எந்தவொரு சந்தர்ப்பத்திலும் நாட்டுக்குள் அனுமதிக்க இயலாது. பெரும்பாலான  உலக நாடுகளுக்கும் தீவிரவாத அச்சுறுத்தல்கள் காணப்படுகின்றன. எனவே  இந்த  அச்சுறுத்தல்  குறித்து தீவிரமாக கண்காணித்து வருகின்றோம். தனிநபர்களை மூளை சலவை செய்யும் செயல்பாடுகள் இடம்பெறுகின்றன.  இணையம் ஊடாக இத்தகைய மூளை சலவைகள் தீவிரவாத்தை பின்னணியாகக் கொண்டு இடம்பெறுகின்றன.

அமைப்பொன்று இல்லாது இவ்வாறான மூளை சலவைகள் இடம்பெறுவதை காணக் கூடியதாகவுள்ளது. இத்தகைய விடயங்கள் தேசிய பாதுகாப்புக்கு அச்சுறுத்தலான விடயமாகும். இதன் மற்ற பகுதிதான் திட்டமிட்ட குற்றச் செயல்களாகும். போதைப்பொருள் மற்றும் பாதாள  குழுக்கள்  ஊடாக திட்டமிட்ட குற்றச் செயல்கள் இடம்பெறுகின்றன. இலங்கையைப்  பொறுத்த வரையில்  இந்த  இரு விடயங்களும் தேசிய பாதுகாப்பில் தாக்கம் செலுத்துகின்றன. மறுபுறம் இந்திய பெருங்கடலின் அமைதியும் இலங்கையின் தேசிய பாதுகாப்புக்கு முக்கியமாகின்றது. உலக வல்லரசு நாடுகளின் பார்வைக்குள் காணப்படுகின்ற இந்தியப் பெருங்கடல் தொடர்ந்தும் அமைதியாக இருக்க வேண்டும். அவ்வாறில்லாவிடின் அது இலங்கையின் தேசிய பாதுகாப்புக்கு அச்சுறுத்தலான விடயமாக மாறிவிடும்.