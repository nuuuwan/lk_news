මරණයේ සෙවණැලි මත ජීවිතය යදින පලස්තීනුවන්

නිමක් නොදකින ගාසා යුද්ධයේ අඳුරු සෙවණැලි මැද ගාසා තිරයේ පලස්තීනයේ මුස්ලිම් බැතිමතුන්ගේ උතුම්ම ආගමික උත්සවය වන රාමසාන් උපවාස සමයට සැරසෙන බව ජාත්‍යන්තර ප්‍රවෘත්ති සේවා වාර්තා කරයි.

ඇත්තෙන්ම ඔවුන් දැඩි ශෝකානුකූලව රාමසාන් සමයට පිවිසෙන බව එම වාර්තා පෙන්වා දෙයි.

ඉස්ලාම් දහමේ අති පූජනීය දේවස්ථානයක් වන අල් - අක්සා දේවස්ථානය පිහිටි ජෙරුසෙලමේ පැරණි නගරයේ ආරක්ෂාව සඳහා ඊශ්‍රායලය පොලිස් භටයින් දහස් ගණනන් යොදවා තිබේ.

රාමසාන් සමයේ දිනපතා මෙහි මුස්ලිම් බැතිමතුන් දහස් ගණනක් පැමිණෙනු ඇතැයි අපේක්ෂා කෙරෙයි.

'ටෙම්පල් මවුන්ට්' ලෙස හැඳින්වෙන මෙම ප්‍රදේශය යුදෙව්වන්ද තමන්ගේ ඉහළම පූජනීය භූමියක් ලෙස සලකයි.

මේ නිසා අල් අක්සා දේවස්ථානය මීට පෙරද ඊශ්‍රායලය සහ පලස්තීනුවන් අතර ගැටුම්වලට මුල්වූ ස්ථානයකි.

2021 වසරේ ඊශ්‍රායලය සහ හමාස් සංවිධානය අතර යුද්ධය ආරම්භ වූයේද ජෙරුසෙලමේ අල් අක්සා දේවස්ථානයේ ඇතිවූ ගැටුමකිනි.

ගාසා තීරයේ පලස්තීනුවන් මෙවර රාමසාන් සමයට පිවිසෙන්නේ ඊශ්‍රායල ප්‍රහාරවලින් 31,000 ඉක්මවූ පලස්තීනුවන් පිරිසක් මියගොස් ගාසා තීරය පුරා සාගතයක් පැතිරෙද්දීය.

ජෙරුසෙලමේ පලස්තීන ප්‍රජා නායකයන් ප්‍රකාශ කළේ ඊශ්‍රායල ප්‍රහාරවලින් මියගිය පලස්තීනුවන්ගේ රුධිරයට ගරු කිරීමක් ලෙස මෙවර එම සැරසිලි සිදු නොකරන බවයි.

රාමසාන් උපවාස සමයට පෙර ගාසා තීරයේ සටන් විරාමයක් ඇති කිරීමට දැරූ උත්සාහය අසාර්ථක වූවා මෙන්ම නව සාකච්ඡා ආරම්භ වන දිනයක්ද අවිනිශ්චිත වී තිබේ.

සම්බන්ධීකාරක රටවල් කයිරෝ නුවර මීළඟ රැස්වීම සඳහා දිනයක් වෙන්කර නොමැති බව හමාස් සංවිධානය ප්‍රකාශ කළේය.

ගාසා තීරයේ මිලියන 2.3ක් පමණ වන පලස්තීනුවන් දැන් එහි ගොඩනැගිලි සියල්ලම පාහේ සුන්බුන් බවට පත්ව ඇති නිසා තාවකාලික කූඩාරම්වල ජීවත් වෙයි.