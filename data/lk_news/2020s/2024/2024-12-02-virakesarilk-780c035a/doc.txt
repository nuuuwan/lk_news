பார்வையாளர்களுக்கும் தொற்றிக் கொண்ட அல்லு அர்ஜுன் - ராஷ்மிகா மந்தானாவின் புஷ்பா 2- 'பீலிங்ஸ் '

'புஷ்பா' படத்தின் முதல் பாகத்தில் நடித்ததால் சிறந்த நடிகருக்கான இந்திய தேசிய விருதை வென்ற நடிகர் அல்லு அர்ஜுன் எக்சன் நாயகனாக நடித்திருக்கும் 'புஷ்பா 2- தி ரூல் ' எனும் திரைப்படத்தில் இடம்பெற்ற 'பீலிங்ஸ்' எனும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இயக்குநர் சுகுமார் இயக்கத்தில் உருவாகி இருக்கும் 'புஷ்பா 2' எனும் திரைப்படத்தில் அல்லு அர்ஜுன், ராஷ்மிகா மந்தானா, பகத் ஃபாஸில், ராவ் ரமேஷ், டாலி தனஞ்ஜெயா, ஸ்ரீ லீலா உள்ளிட்ட பலர் நடித்திருக்கிறார்கள். குபா ப்ரோஸெக் ஒளிப்பதிவு செய்திருக்கும் இந்த திரைப்படத்திற்கு 'ராக் ஸ்டார்' தேவி ஸ்ரீ பிரசாத் இசையமைத்திருக்கிறார்.

எக்சன் என்டர்டெய்னராக தயாராகி இருக்கும் இந்த திரைப்படத்தை மைத்ரி மூவி மேக்கர்ஸ் நிறுவனம் சார்பில் தயாரிப்பாளர்கள் நவீன் யெர்னேனி மற்றும் வை. ரவிசங்கர்  ஆகியோர் இணைந்து தயாரித்திருக்கிறார்கள்.

எதிர்வரும் ஐந்தாம் திகதி முதல் உலகம் முழுவதும் பட மாளிகைகளில் தமிழ், தெலுங்கு, மலையாளம், கன்னடம், இந்தி ஆகிய இந்திய மொழிகளில் வெளியாகும் இந்த திரைப்படத்தில் இடம் பெற்ற 'மல்லிகை மண அம்புகளா..' எனத் தொடங்கும் பாடலும், பாடலுக்கான  லிரிக்கல் வீடியோவும் வெளியிடப்பட்டிருக்கிறது.

இந்த பாடலை பாடலாசிரியர் விவேகா எழுத, கிராமிய இசை பாடகர்களும், பின்னணி பாடகர்களுமான ராஜலட்சுமி - செந்தில் கணேஷ் ஆகியோர் இணைந்து பாடியிருக்கிறார்கள். உற்சாகமான துள்ளலிசை பின்னணியில் உருவாகி இருக்கும் இந்த பாடலில் இடம்பெறும் வரிகளும், நடனமும் ரசிகர்களை உற்சாகப்படுத்தி இருக்கிறது.

இதன் காரணமாக இந்தப் பாடல் வெளியான குறுகிய கால அவகாசத்திற்குள் இரண்டு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது.