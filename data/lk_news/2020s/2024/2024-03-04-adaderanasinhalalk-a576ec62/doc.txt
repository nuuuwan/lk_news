මහ බැංකු ජ්‍යෙෂ්ඨයින්ට ලැබුණු කැඳවීම

කිසිදු පාර්ශ්වයකට නොදන්වා සිය වැටුප් වැඩිකර ගැනීමට කටයුතු කිරීම හේතුවෙන් මතුව ඇති අර්බුදකාරී තත්ත්වය සම්බන්ධයෙන් ප්‍රශ්න කිරීම සඳහා මහ බැංකුවේ ජ්‍යෙෂ්ඨ නිලධාරීන් අද (04) අමාත්‍ය මණ්ඩලය හමුවට කැඳවා තිබේ.

මහ බැංකු සේවකයින් පසුගිය දා සිය වැටුප සියයට 70කින් ඉහළ නංවා ගැනීමට කටයුතු කළ අතර ඒ සම්බන්ධයෙන් මේ වන විට සමාජය තුළ මහත් ආන්දෝලනයකට තුඩු දී ඇති බව සඳහන්ය.

පවතින ආර්ථික අර්බුදකාරී තත්ත්වය හමුවේ මහ බැංකු නිලධාරීන් විසින් එවැනි ආකාරයෙන් වැටුප් ඉහළ නංවා ගැනීම කිසිසේත් අනුමත කළ නොහැකි බව පක්ෂ විපක්ෂ මන්ත්‍රීවරුන් ජනාධිපතිවරයා වෙත පෙන්වා දී ඇත.

ඒ අනුව මේ සම්බන්ධයෙන් ප්‍රශ්න කිරීම සඳහා මහ බැංකු ප්‍රධානීන් අද පස්වරුවේ පැවැත්වෙන අමාත්‍ය මණ්ඩල රැස්වීමට කැඳවා තිබේ.

මීට අමතරව මේ සම්බන්ධයෙන් කරුණු විමසීම සඳහා මහ බැංකු ප්‍රධානීන් හෙට (05) දිනයේ පැවැත්වෙන පක්ෂ නායක රැස්වීමට සහ රජයේ මුදල් පිළිබඳ කාරක සභාවට කැඳවීමට නියමිත බව සඳහන්ය.

පක්ෂ නායක රැස්වීම හෙට පෙරවරු 10.30ට පැවැත්වෙන අතර මුදල් පිළිබඳ කාරක සභාව හෙට පෙරවරු 11.30ට පැවැත්වෙනු ඇත.