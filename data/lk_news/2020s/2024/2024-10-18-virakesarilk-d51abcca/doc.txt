இங்கிலாந்தை துவம்சம் செய்த பாகிஸ்தான்; டெஸ்ட் தொடரை 1 - 1 என சமப்படுத்தியது

முல்தான் கிரிக்கெட் விளையாட்டரங்கில் நடைபெற்றுவந்த இங்கிலாந்துக்கும் பாகிஸ்தானுக்கும் இடையிலான 2ஆவது டெஸ்ட் கிரிக்கெட் போட்டியின் நான்காம் நாளான இன்று 152 ஓட்டங்களால் பாகிஸ்தான் அமோக வெற்றியீட்டியது.

இதே விளையாட்டரங்கில் கடந்த வாரம் நடைபெற்ற முதலாவது டெஸ்ட் கிரிக்கெட் போட்டியில் ஓர் இன்னிங்ஸ் மற்றும் 47 ஓட்டங்களால் வெற்றிபெற்ற இங்கிலாந்துக்கு இரண்டாவது போட்டியில் பதிலடி கொடுத்த பாகிஸ்தான், 3 போட்டிகள் கொண்ட தொடரை 1 - 1 என சமப்படுத்திக்கொண்டுள்ளது.

இங்கிலாந்தின் இரண்டாவது இன்னிங்ஸில் நோமான் அலி 46 ஓட்டங்களுக்கு 8 விக்கெட்களை வீழ்த்தி பாகிஸ்தானின் வெற்றியை வேளையோடு பெற்றுக்கொடுத்தார்.

டெஸ்ட் கிரிக்கெட் இன்னிங்ஸ் ஒன்றில் நோமான் அலி பதிவுசெய்த அதிசிறந்த பந்துவீச்சு இதுவாகும்.

முதல்  இன்னிங்ஸில்  101 ஓட்டங்களுக்கு 3 விக்கெட்களைக் கைப்பற்றிய நோமான் அலி முழுப் போட்டியிலும் 147 ஓட்டங்களுக்கு 11 விக்கெட்களைக் கைப்பற்றினார். அவர் முதல் இன்னிங்ஸில் 32 ஓட்டங்களைப் பெற்றார்.

இப் போட்டியின் முதல் இன்னிங்ஸில் 111 ஓட்டங்களுக்கு 7 விக்கெட்களைக் கைப்பற்றிய சாஜித் கான், இரண்டாவது இன்னிங்ஸில் 93 ஓட்டங்களுக்கு 2 விக்கெட்களைக் கைப்பற்றினார். இவர் 2ஆவது இன்னிங்ஸில் 22 ஓட்டங்களைப்  பெற்றார்.

அவர்கள் இருவரில் நோமான் அலியின் ஆற்றல் வெளிப்பாடுகள் மிகச் சிறந்ததாக இருந்தபோதிலும் சாஜித் கானுக்கு ஆட்டநாயகன் விருது வழங்கப்பட்டது.

போட்டியில் வெற்றி பெறுவதற்கு மேலும் 261 ஓட்டங்கள் தேவைப்பட்ட நிலையில் போட்டியின் நான்காம் நாள் ஆட்டத்தை 2 விக்கெட் இழப்புக்கு 36 ஓட்டங்களிலிருந்து தொடர்ந்த இங்கிலாந்து, சுமார் ஒன்றரை மணி நேரத்தில் எஞ்சிய 8 விக்கெட்களை இழந்து 144 ஓட்டங்களைப் பெற்று தோல்வி அடைந்தது.

இங்கிலாந்து சார்பாக ஐவர் இரட்டை இலக்க எண்ணிக்கைகளைப் பெற்றபோதிலும் அவர்களால் அவற்றை பெரிய எண்ணிக்கைகளாக்க முடியாமல் போனது.

அணிக்கு மீள்வருகை தந்த அணித் தலைவர் பென் ஸ்டோக்ஸ் அதிகப்பட்சமாக 37 ஓட்டங்களைப் பெற்றார்.

பாகிஸ்தான் 1ஆவது இன்: சகலரும் ஆட்டம் இழந்து 366 (கம்ரன் குலாம் 118, சய்ம் அயூப் 77, மொஹம்மத் ரிஸ்வான் 41, ஆமிர் ஜமால் 37, நோமான் அலி 32, ஜெக் லீச் 114 - 4 விக்., ப்றைடன் கார்ஸ் 50 - 3 விக்., மெத்யூ பொட் 66 - 2 விக்.)

இங்கிலாந்து 1ஆவது இன்: சகலரும் ஆட்டம் இழந்து 291 (பென் டக்கெட் 114, ஜோ ரூட் 34, ஜெக் லீச் 25 ஆ.இ., சாஜித் கான் 111 - 7 விக்., நோமான் அலி 101 - 3 விக்.)

பாகிஸ்தான் 2ஆவது இன்: சகலரும் ஆட்டம் இழந்து 221 (சல்மான் அகா 63, சவூத் ஷக்கீல் 31, கம்ரன் குலாம் 26, ஷொயெப் பஷிர் 66 - 4 விக்., ஜெக் லீச் 67 - 3 விக்., ப்றைடன் கார்ஸ் 29 - 2 விக்.)

இங்கிலாந்து - வெற்றி இலக்கு 297 - 2ஆவது இன்: சகலரும் ஆட்டம் இழந்து 144 (பென் ஸ்டோக்ஸ் 37, ப்றைடன் கார்ஸ் 27, ஒல்லி போப் 22, நோமான் அலி 46 - 8 விக்., சாஜித் கான் 93 - 2 விக்.)