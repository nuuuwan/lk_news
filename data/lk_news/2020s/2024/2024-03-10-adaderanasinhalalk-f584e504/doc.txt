ඇල්පිටියේ තරුණිය පැහැරගත් ත්‍රිරෝද රථයේ රියදුරු අත්අඩංගුවට

ඇල්පිටිය ප්‍රදේශයේදී තරුණියක් ඝාතනය කිරීමේ සිදුවීමට පෙර ඇයව පැහැරගත් බවට පැවසෙන තිරෝද රථය සහ එහි රියදුරු පොලීසිය විසින් අත්අඩංගුවට ගෙන තිබේ.

විමර්ශන සිදුකරමින් පැවති අතරතුර සැකකාර ත්‍රිරෝද රථ රියදුරු කරන්දෙණිය පොලීසිය වෙත භාරවීමෙන් අනතුරුව මෙලෙස අත්අඩංගුවට ගෙන ඇත.

සැකකාර ත්‍රිරෝද රථ රියදුරු එහිදී පොලීසිය වෙත පවසා ඇත්තේ තමන් කුලී පදනමට එම ගමන ගිය බවත් පසුව අදාළ පුද්ගලයා සහ තරුණිය නානායක්කාර මාවත ආසන්නයේදී බස්සවා ගිය බවත්ය.

සැකකාර ත්‍රිරෝද රථ රියදුරු අධිකරණය වෙත ඉදිරිපත් කිරීමට නියමිත අතර කරන්දෙණිය පොලීසිය සිද්ධිය සම්බන්ධයෙන් වැඩිදුර විමර්ශන කටයුතු සිදුකරයි.

ඇල්පිටිය පොලිස් වසමේ තේ වත්තක තිබී කැපුම් තුවාල සහිත 17 හැවිරිදි වියේ පසුවූ තරුණියගේ සිරුර පසුගියදා සොයාගත්තේය.

කෙසේ වෙතත් ඝාතනය සම්බන්ධයෙන් සැකය එල්ල වී ඇති අදාළ තරුණියගේ මස්සිනා ප්‍රදේශයෙන් පළාගොස් ඇති අතර ඔහු සොයා ඇල්පිටිය සහ කරන්දෙණිය පොලිසිය වැඩිදුර විමර්ශන සිදුකරයි.