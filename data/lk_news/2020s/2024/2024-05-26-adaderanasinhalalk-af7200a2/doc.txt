නොසිතූ මොහොතකට සාරංග අත්වූ ඉරණම

සිය මවගේ උපන්දිනය සැමරීමට ඉටිපන්දම් රැගෙන ඒමට නිවසින් පිටවූ පුතු අබිරහස් ලෙස බරපතළ තුවාල ලැබීමේ පුවතත් අද දෙරණට වාර්තා වූයේ හබරණ ප්‍රදේශයෙනි.

මාර්තු 13 වනදා සිය මවගේ 45 වන උපන් දිනය සැමරීමට ඉටිපන්දම් රැගෙන ඒමට සාරංග සිය නිවසින් පිටත්ව ගොස් තිබුණි.

එහෙත් රාත්‍රීය වන විට සීගිරිය පොලිසියෙන් නිවසට ලැබුණු දුරකථන ඇමතුමක් හේතුවෙන්, උපන්දින සැමරුමට තිත මව සිය පුතු සොයා දඹුල්ල රෝහල වෙත පැමිණ තිබුණි.

දුම්රිය දෙපාර්තමේන්තුවට අනියුක්තව කම්කරු රැකියාවක් කරමින් සිටි සාරංග මධුසාර මෙලෙස බරපතළ තුවාල ලබා ලෙඩ ඇඳට වැටී මේ වනවිට මාස දෙකකට අධික කාලයක් ගතවූවත්, සැබවින්ම සාරංග මෙලෙස තුවාල ලැබුවේ කෙසේද යන්න තවමත් ප්‍රශ්නාර්ථයකි.

පොලීසිය මව්පියන්ට පවසා ඇත්තේ සාරංග අනතුරකට මුහුණ දී ඇති බවය.

එහෙත් එකී අනතුර සිදුව ඇත්තේ කෙසේද? වගකිවයුත්තේ කව්ද යන්න අනාවරණය කර ගැනීමට පොලිසිය මෙතෙක් සමත් වී නැත.

සාරංගව ලෙඩ ඇඳට ඇද දැමූ වගකිවයුත්තන්, නීතියේ රැහැනින් සැඟව සිටියදී අද වනවිට මව්පියන් සාරංගට ප්‍රතිකාර කිරීම සම්බන්ධයෙන්ද අර්බුදයකට මුහුණ දී සිටින්නේ ඔවුන්ගේ ආර්ථික තත්ත්වය ඊට හරස්වීම හේතුවෙනි.

එබැවින් සාරංගට ප්‍රතිකාර කිරීමට යම් උපකාරයක් අපෙක්ෂා කරන මේ මව්පිය යුවළ තම පුත්‍රයා ලෙඩ ඇදට ඇද දැමූ වගකිවයුත්තන් සොයාදෙන ලෙස නීතිය ක්‍රියාත්මක කරන බලධාරින්ගෙන් ඉල්ලා සිටී.