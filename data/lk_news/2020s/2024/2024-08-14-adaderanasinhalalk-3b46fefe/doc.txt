බංග්ලාදේශ භාරකාර රජයේ ප්‍රධානියාට ජනපති දුන් ඇමතුම

ජනාධිපති රනිල් වික්‍රමසිංහ මහතා බංග්ලාදේශ භාරකාර රජයේ ප්‍රධානියා වන මුහම්මද් යුනුස් මහතාට දුරකථනයෙන් අමතා සිය සුබ පැතුම් පිරිනමා තිබේ.

බංග්ලාදේශයේ නීතිය හා සාමය රැකීමට භාරකාර රජයේ ප්‍රධානියා ට හැකිවනු ඇතැයි තමන් විශ්වාස කරන බව ජනාධිපතිවරයා එහිදී පවසා ඇත.

එමෙන්ම බංග්ලාදේශයේ සිටින ශ්‍රී ලාංකික ආයෝජකයින්ට අඛණ්ඩව එහි රැඳී සිටිමින් සිය ආයෝජන කටයුතු සිදුකරන ලෙස තමා දැනුම් දුන් බවද ජනාධිපතිවරයා යූනුස් මහතා ට පවසා තිබේ.

ජනාධිපතිවරයා මෙහිදී පවසා ඇත්තේ බංග්ලාදේශයට ආර්ථික වශයෙන් දියුණු වීමට ශ්‍රී ලංකාවට ලබා දිය හැකි සෑම උපකාරයක්ම සිදුකරන බවයි.

මෙහිදි අදහස් දක්වමින් බංග්ලාදේශ ප්‍රධානියා ජනාධිපතිවරයාගේ සුබ පැතුමට ස්තූතිය පළ කර ඇති අතර අවස්ථාවක් ලද විගස බංග්ලාදේශ‍යට පැමිණ රට යථා තත්ත්වය ට පත් කිරීම සඳහා අවශ්‍ය මග පෙන්වීම කරන ලෙසත් ජනාධිපතිවරයාගෙන් ඉල්ලා තිබේ.