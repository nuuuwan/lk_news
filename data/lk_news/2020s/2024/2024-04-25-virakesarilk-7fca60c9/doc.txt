நடிகர் காளி வெங்கட் கதையின் நாயகனாக நடித்திருக்கும் 'குரங்கு பெடல்' படத்தின் வெளியீட்டு திகதி அறிவிப்பு

தமிழ் திரையுலகில் வெளியாகும் படைப்புகளில் கதாநாயகன்- கதாநாயகி- வில்லன்- நகைச்சுவை நடிகர்கள்- இவர்களுக்கு இணையாக புகழப்படுபவர்கள் குணச்சித்திர நடிகர்கள்.

குணச்சித்திர நடிப்பில் தனக்கென தனித்துவமான பாணியை கண்டறிந்து அதனை தான் ஏற்கும் கதாபாத்திரத்திற்கு ஏற்ப வெளிப்படுத்தி ரசிகர்களிடத்தில் ஒப்பற்ற குணச்சித்திர நடிகர் என்ற அடையாளத்தையும், அங்கீகாரத்தையும் பெற்றிருக்கும் நடிகர் காளி வெங்கட் கதையின் நாயகனாக நடித்திருக்கும் புதிய படமான 'குரங்கு பெடல்' எனும் திரைப்படத்தின் வெளியீட்டு திகதி அதிகாரப்பூர்வமாக அறிவிக்கப்பட்டிருக்கிறது.

இயக்குநர் கமலக்கண்ணன் இயக்கத்தில் உருவாகி இருக்கும் 'குரங்கு பெடல்' எனும் திரைப்படத்தில் காளி வெங்கட், பிரசன்னா பாலச்சந்தர், ஜென்சென் திவாகர் ஆகியோருடன் சந்தோஷ் வேல்முருகன், வி. ஆர். ராகவன், எம். ஞானசேகர், ரத்தீஷ், சாய் கணேஷ் உள்ளிட்ட பல குழந்தை நட்சத்திரங்களும் நடித்திருக்கிறார்கள். சுமீ பாஸ்கரன் ஒளிப்பதிவு செய்திருக்கும் இந்த திரைப்படத்திற்கு ஜிப்ரான் இசையமைத்திருக்கிறார்.

எளிய மக்களின் யதார்த்த வாழ்வியலை மையப்படுத்தி தயாராகி இருக்கும் இந்த திரைப்படத்தை மாண்டேஜ் பிக்சர்ஸ் எனும் பட நிறுவனம் சார்பில் சவீதா சண்முகம், சுமீ பாஸ்கரன், சிவகார்த்திகேயன், கலையரசு ஆகியோர் இணைந்து தயாரித்திருக்கிறார்கள். இந்த திரைப்படத்தை சிவகார்த்திகேயனின் எஸ் கே புரொடக்ஷன்ஸ் வழங்குகிறது.

இப்படத்தின் ஃபர்ஸ்ட் லுக்கிற்கான டீசர் வெளியிடப்பட்டிருக்கிறது. அத்துடன் தற்போது இந்த திரைப்படம் எதிர்வரும் மே மாதம் மூன்றாம் திகதியன்று உலகம் முழுவதும் படமாளிகைகளில் வெளியாகும் என பிரத்யேக காணொளியை வெளியிட்டு அதிகாரப்பூர்வமாக அறிவிக்கப்பட்டிருக்கிறது.

விருதை குறி வைத்து 'குரங்கு பெடல்' படம் உருவாக்கப்பட்டிருக்கலாம் என்று ஒரு பிரிவினரும், 80 மற்றும் 90களில் நெசவாளர்களின் வாழ்வியலை யதார்த்தமாக விவரிப்பதால் இந்த திரைப்படமும் கமர்ஷியல் திரைப்படம் தான் என்று மற்றொரு பிரிவினரும் தெரிவிக்கிறார்கள். இந்தப் படம் விமர்சன ரீதியாகவும், வசூல் ரீதியாகவும் வெற்றி பெற வேண்டும் என்பதே படக்குழுவினரின்  வேண்டுதலாக இருக்கிறது.