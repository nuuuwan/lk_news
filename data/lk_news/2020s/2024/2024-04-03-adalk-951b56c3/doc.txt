ජනපතිවරණය හා මහ මැතිවරණය එකම දිනයකදී?

ජනාධිපතිවරයා සහ පොහොට්ටුව යන දෙපාර්ශවයේම අවශ්‍යතාවය ඉටු වන පරිදි ජනපතිවරණය සහ පාර්ලිමේන්තු මැතිවරණය එකම දිනක පැවැත්වීමට ආණ්ඩුව තුල සාකච්ඡා සිදුවෙමින් පවතින බව පිවිතුරු හෙළ උරුමය නායක නීතිඥ උදය ගම්මන්පිල මහතා පවසයි.

ඒ මහතා මේ බව මදහන් කර සිටියේ අද දින (2024.04.03) පිවිතුරු හෙළ උරුමය පක්ෂ කාර්යාලයේ පැවති මාධ්‍ය හමුවකට එක් වෙමිනි. එසේ මැතිවරණ දෙකම එකම දින පැවැත්වුව හොත් එය රටට අවාසිදාය බව ප්‍රකාශකල මන්ත්‍රිවරයා වැඩි දුරටත් මෙසේ අදහස් දැක්වීය.

"ජනාධිපතිවරයාට ඕනෑ ජනපති ධූරයේ බලය හීන වීම වලක්වා ගන්න ජනපතිවරණය තෙක් පාර්ලිමේන්තු මැතිවරණය නොපවත්වා ඉන්න.  බැසිල් රාජපක්ෂ මහතාට ඕනෑ ජනපතිවරණ ප්‍රතිඵල ජනතාව දකින්න කලින් පාර්ලිමේන්තු මැතිවරණය පවත්වන්න.

මේ නිසා තමයි බැසිල් මහතා පාර්ලිමේන්තු මැතිවරණය කලින් තියන්න කියලා ජනාධිපතිට බල කරන්නේ.  මේ නිසාම තමයි ජනාධිපති මේ ඉල්ලීම ඉටු කිරීම මග හරින්නේ.  දැන් දෙපැත්තේම අවශ්‍යතාවය ඉටු වෙන්න ජනාධිපතිවරණයත් පාර්ලිමේන්තු මැතිවරණයත් යන දෙකම එකම දිනයේ පැවැත්වීම පිළිබඳ ආණ්ඩුව තුල සාකච්ඡා කරන බව අපට විශ්වාසදායක ආරංචි මාර්ග වලින් දැන ගන්න ලැබුණා.

මැතිවරණ දෙකම එකම දිනයේ පැවැත්වීමට නීතියෙන් කිසිම බාධාවක් නෑ.  2024 ජූලි 17 වන දා සහ සැප්තැම්බර් 4 වන දා අතර ඕනෑම දිනයක ජනාධිපතිවරණය සඳහා නාමයෝජනා භාර ගන්නා දිනය ප්‍රකාශයට පත් කරන්න මැතිවරණ කොමිසමට නීතියෙන් බැඳී ඉන්නවා.  මැතිවරණ කොමිසම නාමයෝජනා දිනය ප්‍රකාශයට පත් කරපු දවසේම ජනාධිපතිවරයා පාර්ලිමේන්තුව විසුරුවා හැරියොත් මේ මැතිවරණ දෙකම එකම දිනයේ පවත්වන්න පුළුවන්.

මැතිවරණ දෙකම එකම දවසේ පැවැත්වුවොත් ජනාධිපතිටත් පොහොට්ටුවටත් එක වගේ වාසියි.  නමුත් අපට වැදගත් ජනාධිපතිටවත් පොහොට්ටුවටවත් වාසි ක්‍රමය නොවේ.  රටට වාසි ක්‍රමය මොකක්ද කියන එකයි.  මේ මොහොතේ කිසිම පක්ෂයකට වලංගු ඡන්ද වලින් 50%ක් ගන්න බැරි බව කවුරුත් පිලිගන්නා තිත්ත ඇත්තක්.

කාටවත් සාමාන්‍ය බහුතරය ලබා ගන්න බැරි වීම ජනපතිවරණයට නම් ගැටළුවක් නෑ.  පළමු වටයේ දී වගේම තුන්වන මනාපය එකතු කලාටත් පස්සේ කාටවත් 50%ක් නැතිනම් වැඩිම ඡන්ද ගණන ගත් අපේක්ෂකයා ජනාධිපති විධියට තේරී පත් වෙනවා.  නමුත් පාර්ලිමේන්තුවේ කිසිම පක්ෂයකට බහුතරය නෑ කියන්නේ කිසිම පනතක් රෙගුලාසියක් යෝජනාවක් සම්මත කර ගන්න බෑ කියන එකයි.

ඒ විතරක් නොවේ වසර දෙකහාමාරක් යන තුරු ජනාධිපතිට පාර්ලිමේන්තුව විසුරුවා හරින්නත් බෑ.  ඒ නිසා මැතිවරණයෙන් පසු එළැඹෙන පළමු වසර දෙකහාමාරම කිසිම වැඩක් නොවන කවුරුත් බල පොරයක ඉන්න මන්ත්‍රිවරු විකිණෙන අරාජික සමයක් උදා වන බවට කිසිම සැකයක් නෑ.  ආර්ථික අර්බූදයක් මැද දේශපාලන අස්ථාවරත්වයක් රටේ ඇති වුණොත් රට නැවත ගොඩ ගන්න බැරි ආගාදයකට ඇද වැටෙනවා සිකුරුයි.

ජනාධිපතිවරණයේ දී දිනන අපේක්ෂකයා 35%ක් අරගෙන ජයග්‍රහණය කළත් ඊ ළඟට පැවැත්වෙන පාර්ලිමේන්තු මැතිවරණයේ දී ස්ථාවර පාර්ලිමේන්තුවකට අවශ්‍ය මන්ත්‍රිවරු ගණන දිනා ගන්න පුළුවන්.  ජනපතිවරණය දිනන පැත්තට පාර්ලිමේන්තු මැතිවරණයේ දී රැල්ලක් ඇති වීම ඉතිහාසය පුරා දකින්න පුළුවන්.

මේ පිළිබඳ තිබෙන කදිම නිදසුන තමයි 1988 ජනපතිවරණය.  ජනාධිපතිවරණයේ දී එජාපය ජයග්‍රහණය කලේ යන්තම් 50.4%ක් අරගෙන නමුත් ඊට මාස දෙකකට පස්සේ තිබුණු පාර්ලිමේන්තු මැතිවරණයේ දී මන්ත්‍රි ධූර 125ක් අරන් ස්ථාවර පාර්ලිමේන්තුවක් හදා ගත්තා.  ඒ නිසා මේ ආර්ථික අර්බූදයෙන් ගොඩ එන්න නම් කවුරු ජනාධිපති වුණත් ස්ථාවර පාර්ලිමේන්තුවක් හදා ගැනීම අවශ්‍යයි.  ඒක කරන්න පුළුවන් වෙන්නේ ජනාධිපතිවරණය පැවැත්වීමෙන් පස්සේ පාර්ලිමේන්තු මැතිවරණය පැවැත්වුවොත් විතරයි.

පොහොට්ටුවට ජනාධිපතිවරණයේ ප්‍රතිඵල එන්න කලින් පාර්ලිමේන්තු මැතිවරණයක් පවත්වන්න අවශ්‍ය ඇයි? රටට අවාසි උනත් තමන්ට වාසි නිසා.  ආණ්ඩුව ජනාධිපතිවරණයේ දී ඉතිහාසයේ නොවූ විරූ පරාජයක් ලබන නිසා ඒ ප්‍රතිඵලය දැකලා මානසිකව වැටෙන පාක්ෂිකයා පොහොට්ටුව අත්හැර ගියාම පසුගිය පාර්ලිමේන්තු මැතිවරණයේ දී එජාපයට අත් වුණු ඉරණම පොහොට්ටුවටත් අත් වෙනවා.

ඒ වගේම පාර්ලිමේන්තු මැතිවරණයට මුහුණ දෙන්න වෙන්නේ රාජ්‍ය යාන්ත්‍රණය ජනපතිවරණය දිනන පක්ෂය යටතේ තිබෙන පසුබිමක.  එවිට රාජ්‍ය බලය තමන්ගේ වාසියට යොදා ගන්න පොහොට්ටුවට බැරි වෙනවා.  මෙන්න මේ කාරණා නිසා තමයි පොහොට්ටුව පාර්ලිමේන්තු මැතිවරණය කලින් ඉල්ලන්නේ.  නමුත් ජනපති කළ යුත්තේ රටට වාසි දේ මිස පොහොට්ටුවට වාසි දේ නොවේ."