මිදිගම රුවන් කළ අපරාධ ගැන ප්‍රශ්න කරයි

ඩුබායි හිදී අත්අඩංගුවට ගත් ජාත්‍යන්තර මත්ද්‍රව්‍ය ජාලයට සම්බන්ධ මිදිගම රුවන් නමැති සංවිධානාත්මක අපරාධ කල්ලි සාමාජිකයා ත්‍රස්ත විමර්ශන කොට්ඨාසයේ නිලධාරීන් විසින් අද (31) අලුයම දිවයිනට රැගෙන ආවේය.

අනතුරුව ඔහුව කොළඹ පිහිටි ත්‍රස්ත මර්දන කොට්ඨාසය වෙත රැගෙන ආ අතර මේ වන විට ඔහුගෙන් ප්‍රශ්න කරමින් ඇති බව වාර්තා වෙයි.

මිදිගම රුවන් මීට මසකට පමණ ඉහතදී ඩුබායි රාත්‍රී සමාජ ශාලාවක ඇතිවූ ගැටුමක් හේතුවෙන් එරට පොලීසිය මගින් අත්අඩංගුවට  ගෙන තිබුණි.

ඒ ඔහුට එරෙහිව ජාත්‍යන්තර පොලීසිය මගින් රතු නිවේදන නිකුත්කර තිබියදීය.

මිදිගම රුවන් 2022 වසරේ අගෝස්තු 4 වනදා ගල්කිස්ස අධිකරණයේදී පුද්ගලයෙකුට වෙඩිතැබීමේ සිද්ධියේ ප්‍රධාන සැලසුම්කරු ලෙස නම් කෙරුණු අතර අපරාධ පරීක්ෂණ දෙපාර්තමේන්තුවේ මහජන පැමිණිලි අංශය ඔහුට එරෙහිව රතු නිවේදන නිකුත් කරන ලෙස ඉල්ලා තිබුණේ ඒ අනුවය.

ඔහු අත්අඩංගුවට පත්වන අවස්ථාවේ කොස්ගොඩ සුජී නමැති අපරාධකරුද ඔහු සමග සිට ඇති බව වාර්තා වෙයි.

රුවන්, නඳුන් චින්තක නොහොත් හරක් කටාගේ බිරිඳගේ සහෝදරයාද වන අතර ඔහුගේ උපදෙස් මත සිදුකළ අපරාධ රැසකම මහමොළකරු ලෙස කටයුතු කර තිබේ.

පොලීසිය පැවසුවේ හරක් කටා අපරාධ පරීක්ෂණ දෙපාර්තමේන්තුවෙන්  පැනයාමට සිදුකළ උත්සාහය සැලසුම්කර ඇත්තේ ද මිදිගම රුවන් විසින් බවය.

මිදිගම රුවන් සම්බන්ධයෙන් වැඩිදුර විමර්ශන අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පති රොහාන් ප්‍රේමරත්න මහතාගේ උපදෙස් මත සිදුකෙරෙයි.