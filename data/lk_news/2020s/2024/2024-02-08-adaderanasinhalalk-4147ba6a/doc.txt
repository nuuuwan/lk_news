මිත්තණියගේ රු ලක්ෂ 15 ඉස්සූ සැකකාර මුනුබුරා අත්අඩංගුවට

මිත්තණියගේ රුපියල් ලක්ෂ 15ක මුදල් සොරකම් කළ 14 හැවිරිදි මුනුබුරාව දොඩංගොඩ පොලීසිය විසින් අද (08) සැකපිට අත්අඩංගුවට ගෙන තිබේ.

මෙලෙස අත්අඩංගුවට ගෙන ඇත්තේ ජාත්‍යන්තර පාසලක ඉගෙනුම ලබන පාසල් සිසුවෙකි.

පසුගිය 31 වනදා දහවල් කාලයේ දොඩංගොඩ පොලිස් වසමේ මිනුවන්දෙනිය නිවසක කාන්තාවකගේ රුපියල් ලක්ෂ 15ක මුදලක් කිසියම් පුද්ගලයෙකු සොරකම් කර ඇති බවට දොඩංගොඩ පොලීසියට පැමිණිල්ලක් ලැබී තිබුණි.

මිත්තණිය දහවල් කාලයේ නිවසින් බැහැරව ගොස් සිටියදී හොර රහසේ ඉනිමඟක් ආධාරයෙන් වහලයෙන් නිවසට ඇතුළුවී සොරකම සිදුකර ඇති බව මූලික විමර්ශනවලදී අනාවරණය විය.

සිද්ධිය සම්බන්ධයෙන් සිදුකළ විමර්ශන අනුව 08 වන ශ්‍රේණියේ ඉගෙනුම ලබන අදාළ සිසුවාව සැකපිට අත්අඩංගුවට ගැනුණි.

මෙම සොරකම සම්බන්ධයෙන් ප්‍රදේශයේ විවිධ පුද්ගලයන්ගෙන් සැකපිට ප්‍රශ්න කිරීම්වලින් අනතුරුව දොඩංගොඩ පොලීසියේ නිලධාරීන් මෙම බාලවයස්කරුගේ හැසිරීම් රටාව දැඩි ලෙස නිරීක්ෂණය කර තිබුණි.

ඉන් අනතුරුව අද දහවල් ඔහුව සැකපිට අත්අඩංගුවට ගෙන ප්‍රශ්න කිරීමේදී මෙම සොරකමේ සුලමුල හෙළිවී ඇති බව අප වාර්තාකරු පවසයි.

එම පාසල් සිසුවා පාසල් යාම සඳහා පයාගල පොතුවිල ප්‍රදේශයේ පිහිටි ඥාති නිවසකට ඔහුගේ පියා දිනපතාම රැගෙන යන බව වාර්තා වෙයි.

නමුත් මෙම සොරකම සිදුවන දිනයේ මෙම සිසුවා පාසල් නොගොස් පයාගල පොතුවිල ප්‍රදේශයේ සිට පාගමනින්  මිනුවන්දෙණිය මෙම නිවසට පැමිණ තිබෙන බව පැවසෙයි.

එහිදී මිත්තණිය නිවසේ නොමැති බව පෙනී ගිය නිසා සිසුවා වහලින් නිවසට ඇතුළුවී මිත්තණියගේ කාමරය තුළට ගොස් ඇත.

කාමරයේ ඇඳ මත තිබූ මෙට්ටය යට සඟවා තිබූ රුපියල් ලක්ෂ 15ක මුදල සහ ඇයට අයත් ලැප්ටොප් පරිගණකය ද සොරකම් කොට ඇති බව පොලීසිය පවසයි.

සැකකාර සිසුවාගෙන් ප්‍රශ්න කිරීමේදී පොලීසිය නොමඟ යැවීම සඳහා විවිධ කාරණා පවසා තිබුණත් පොලීසියේ දීර්ඝ ප්‍රශ්න කිරීම් හමුවේ සොරකම පිළිබඳව පවසා ඇති බවද පැවසෙයි.

මෙසේ සොරකම් කරන ලද රුපියල් ලක්ෂ 15ක මුදල පයාගල පොතුවිල ප්‍රදේශයේ ඥාතී නිවසේ පිටුපස කෙසෙල් පඳුරක් ආසන්නේ වළදමා තිබියදී පොලීසිය සොයාගෙන තිබේ.

ලැප්ටොප් පරිගණකය එම නිවසේම ළිඳ තුළට දමා තිබියදී පොලීසියට හමුවී ඇත.

අදාළ මුදලින් රුපියල් ලක්ෂයක් විවිධ පුද්ගලයින් සමග එකතුවී වියදම් කර තිබෙන බවද හෙළිවී ඇත.