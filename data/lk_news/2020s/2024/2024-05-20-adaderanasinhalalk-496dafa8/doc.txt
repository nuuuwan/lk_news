අධිවේගයේ යන රියදුරන්ට දැනුම්දීමක්

පවතින අයහපත් කාලගුණික තත්ත්වයත් සමඟ අධිවේගී මාර්ගයේ ගමන් ගන්නා රියදුරන්ට විශේෂ දැනුම්දීමක් සිදුකර තිබේ.

ඒ අනුව ඔවුන්ට රිය ධාවන වේගය පැයට කිලෝමීටර 60ක වේගයෙන් පවත්වාගන්නා ලෙස මාර්ග සංවර්ධන අධිකාරිය පවසයි.

වැසි තත්ත්වය හේතුවෙන් දිවයිනේ රත්නපුර කෑගල්ල අනුරාධපුර මහනුවර ගාල්ල කළුතර සහ පුත්තලම යන දිස්ත්‍රික්ක 07ක 19,234 දෙනෙක් පීඩාවට පත්ව සිටී.

එමෙන්ම නිවාස 32කට අර්ධ හානි සිදුව ඇති අතර පුද්ගලයින් 1,140 දෙනෙකු ආරක්ෂිත ස්ථාන කරා යොමු කර තිබේ.

පවතින තත්ත්වය අනුව බස්නාහිර සහ වයඹ පළාත්වල ඉදිරි පැය 24 දීත්  මි.මී.150ට වැඩි තද වැසි අපේක්ෂා කරන බව කාලගුණවිද්‍යා දෙපාර්තමේන්තුව පවසයි.

එමෙන්ම සබරගමුව පළාතේත්, ගාල්ල, මාතර, මහනුවර, නුවරඑළිය සහ මන්නාරම දිස්ත්‍රික්කවලටත් මි.මී.100 ඉක්මවූ තද වැසි අද ඇති විය හැකිය.

පවතින අධික වැසි තත්ත්වය හේතුවෙන් බදුල්ල, කොළඹ, ගාල්ල, ගම්පහ, කළුතර, මහනුවර, කෑගල්ල, රත්නපුර යන දිස්ත්‍රික්ක 08 සඳහා නායයාම් අනතුරු ඇඟවීම් නිවේදන තවදුරටත් බලපැවැත් වේ.