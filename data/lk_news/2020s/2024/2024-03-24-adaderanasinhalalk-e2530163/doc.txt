රුසියාවේ අද ශෝක දිනයක්

පුද්ගලයින් 133 දෙනෙකුට මරු කැඳවමින් රුසියාවේ රඟහලකට එල්ල වූ ප්‍රහාරය හේතුවෙන් අද (24) දිනය තුළ රුසියාවට ශෝක දිනයක් ප්‍රකාශයට පත් කර තිබේ.

ඒ අනුව, රුසියාව පුරා සහ ශ්‍රී ලංකාව ඇතුළු රටවල් රැසක පිහිටි රුසියානු තානාපති කාර්යාල ඉදිරිපිටට පැමිණි පිරිස් ප්‍රහාරයෙන් මියගිය පිරිස සිහිකර උපහාර දැක්වීමට කටයුතු කර තිබුණි.

රුසියාවේ මොස්කව් නුවර ආසන්නයේ පිහිටි ක්‍රෝකස් නගර ශාලාවේ පැවැති සංගීත ප්‍රසංගයක් ඉලක්ක කර ඊයේ එල්ල වූ ත්‍රස්ත ප්‍රහාරයෙන් මේ වනවිට පුද්ගලයින් 133 දෙනෙකුට දිවි අහිමි වී තිබේ.

ප්‍රහාරය එල්ලවන අවස්ථාවේ රඟහල තුළ සිට ඇති පිරිස 6,200කට අධිකය.

දශක දෙකකට පසු රුසියාවෙන් වාර්තා වූ දරුණුතම ත්‍රස්ත ප්‍රහාරය මෙය වන අතර එහි වගකීම ඉස්ලාමීය රාජ්‍යය හෙවත් IS සංවිධානය භාරගෙන තිබුණි.

ප්‍රහාරකයින් වෙඩිතබමින් නගර ශාලාවට ඇතුළු වී ප්‍රහාරය එල්ල කළ ආකාරය දැක්වෙන වීඩියෝවක්ද IS සංවිධානය පසුව නිකුත් කර තිබුණි.

ප්‍රහාරය සම්බන්ධයෙන් පුද්ගලයින් 11 දෙනෙක් අත්අඩංගුවට ගෙන ඇති අතර, රඟහල තුළ වෙඩිතැබීම සිදුකළ පුද්ගලයින් සිව්දෙනා ද ඒ අතරට අයත්ය.

තුවාලකරුවන් සඳහා රුධිරය පරිත්‍යාග කිරීමට රුසියානු ජනතාව පෙළගැසී සිටික ආකාරය විදෙස් මාධ්‍ය වාර්තා කර තිබුණි.

සැකකරුවන් යුක්‍රේනය දෙසට පළායමින් සිටි බවට අනාවරණය කළ රුසියානු ජනාධිපති ව්ලැද්මීර් පුටින්, වගකිව යුත්තන්ට දැඩි දඬුවම් පමුණුවන බවට අවධාරණය කළේය.

ඊට සමගාමීව රුසියාව පුරා ප්‍රහාරයෙන් මියගිය පිරිස සිහිකර අනුස්මරණ සිදුකෙරේ.

මේ අතර මොස්කව් නුවරට එල්ල වූ ත්‍රස්ත ප්‍රහාරය ශ්‍රී ලංකාව තරයේ හෙළා දකින බව නිවේදනයක් නිකුත් කරමින් මෙරට විදේශ කටයුතු අමාත්‍යාංශය පවසයි.

විපතට පත්වූවන්ගේ පවුල්වලට සහ රුසියානු සමූහාණ්ඩුවට  හෘදයාංගම ශෝකය පළ කරන අතර තුවාල ලැබූ සියලුම දෙනාට ඉක්මන් සුවය ප්‍රාර්ථනා කරන බවයි එම නිවේදනයේ දැක්වෙයි.

එමෙන්ම ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා සිය x ගිණුමේ සටහනක් තබමින් පවසන්නේ මෙවැනි බියගුලු ප්‍රචණ්ඩ ක්‍රියාවලින් සිදු වන්නේ සාමය අස්ථාවර කර බිය වැපිරීම පමණක් බවය.

එබැවින් ත්‍රස්තවාදයට අපගේ ලෝකයේ තැනක් නොමැති බවයි ආරක්ෂක රාජ්‍ය අමාත්‍යවරයා අවධාරණය කරයි.

මෙවන් පසුබිමක ප්‍රහාරය සම්බන්ධව ශෝකය පළකරමින් මෙරට පිහිටි රුසියානු තානාපති කාර්යාලය ඉදිරිපිට මල් තබා ඇති අයුරු දක්නට ලැබුණි.