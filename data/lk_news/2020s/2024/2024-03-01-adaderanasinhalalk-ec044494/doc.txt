ආහාර වෙනුවට ගාසා තීරයට වෙඩි

ගාසා තීරයේ ඊශ්‍රායල - හමාස් යුද්ධය ජාත්‍යන්තර මානුෂීය නීතිය, යුද නීතිය, මානව හිමිකම් දර්ශක සියල්ල අභිභවා යමින් දැන් මාස 05කට අධික කාලයක් ක්‍රියාත්මක වේ.

ඒ අතරින් කිසි ලෙසකින් හෝ විස්තර කිරීමට අපහසු තරම් දරුණු ඛේදවාචකයක් ගාසා තීරය උතුරු කොටසේ ගාසා නගරයෙන් ඊයේ (29) වාර්තා විය.

එම සිද්ධිය සංක්ෂිප්ත ව හැඳින්වුව හොත් මිනිස් වර්ග‍යාගේ මිනිසත්කම බිඳවැටීමක් ලෙස එය හැඳින්වීම වරදක් නොවේ.

කුසගින්නට අහරක්, දිය බිඳක් පතා ගාසා නගරය ආසන්නයේ වීථිවලට එක්රැස් වූ දහස් සංඛ්‍යාත පලස්තීන ජනතාවට ඊශ්‍රායල හමුදාව වෙඩි තැබීමෙන් අවම වශයෙන් 112 දෙනෙකු ජීවිතක්ෂයට පත් වීම එම සිද්ධියයි.

තවත් 280 දෙනෙකු පමණ තුවාල ලබා ඇති බව වාර්තා වූ අතර, රෝහල් ආරංචි මාර්ග සඳහන් කළේ, තුවාල ලැබූවන් සංඛ්‍යාව 700 ඉක්මවන බවයි.

ඊයේ (29) අලුයම් කාලයේ වාර්තා වූ එම සිද්ධිය සම්බන්ධයෙන් ඊශ්‍රායල හමුදාව සපුරුදු පරිදි නිදහසට කරුණු දැක්වීමක් සිදු කර තිබිණි.

ඊශ්‍රායල හමුදා ප්‍රකාශකයා කියා සිටියේ, පළමුව තමන් රැගෙන ආ ආධාර ට්‍රක්රථ වටකරගත් පලස්තීනුවන් තෙරපී හෝ වාහනවලට යට වී මිය ගිය අතර, දෙවනුව තම සෙබළුන්ට තර්ජනයක් වූ පලස්තීනුවන්ට වෙඩි තැබීමට සිදු වූ බවයි.

එහෙත් පලස්තීනුවන් පවසන්නේ, ඊශ්‍රායල හමුදාව ආධාර රථ සමඟ පැමිණ තමන්ට වෙඩි තැබූ අතර, යුද ටැංකි සහ ඩ්‍රෝන ප්‍රහාර ද ආධාර ලබා ගැනීමට පැමිණ සිටි පලස්තීනුවන් වෙත එල්ල කළ බවයි.

ගාසා තීරයේ උතුරු කොටසේ සිර වී සිටින 300,000ක් පමණ වන පලස්තීනුවන්ට ආහාර ආධාර සැපයුම් ඊශ්‍රායලය විසින් අවහිර කර ඇත්තේ, බොහෝ කලකට පෙර සිටයි.

එමෙන්ම එහි රෝහල් පහසුකම් අඩාල වීම නිසා තුවාල ලැබූවන්ට නිසි ප්‍රතිකාර ලබාදීම ද ගැටලුවක් වී තිබේ.

එමෙන්ම ගාසා තීරයට රැගෙන එන ජාත්‍යන්තර සහනාධාර අවහිර කරන ඊශ්‍රායලය, එහි ජගත් සංවිධාන සහන මෙහෙයුම් පවා දැන් බොහෝ දුරට අක්‍රිය කර ඇත.

එවැනි වාතාවරණයක් මැද උණ්ඩ සමඟ ඊශ්‍රායලයෙන් ලැබෙන ආධාර තමන්ට අවශ්‍ය නොවන බව පලස්තීනුවෝ පවසති.

සිද්ධිය සම්බන්ධයෙන් අමෙරිකා එක්සත් ජනපදය සහ ප්‍රංශය ඊශ්‍රායලයෙන් කරුණු විමසීමක් සිදු කර තිබේ.

ධවල මන්දිරය සඳහන් කළේ, මෙම ඛේදනීය සහ අනතුරුදායක සිද්ධිය සම්බන්ධයෙන් ජනපති බයිඩන් ඊජිප්තු සහ කටාර් නායකයන් සමඟ සාකච්ඡා කළ බවයි.

යුද්ධයෙන් සති හයක සටන් විරාමයක් ඇති කොට ප්‍රාණ ඇපකරුවන් මුදාගැනීමේ ප්‍රයන්තය සම්බන්ධයෙන් එහි දී සාකච්ඡා වී තිබේ.

කෙසේ නමුත් මෙම සිද්ධිය ඊට යම් බලපෑමක් සිදු කරන බව ජනපති බයිඩන් ද පිළිගෙන ඇත.

ගාසා නගරයේ සිද්ධිය සම්බන්ධයෙන් ඊශ්‍රායලයේ මතය ප්‍රතික්ෂේප කරන හමාස් සංවිධානය සඳහන් කළේ, ඊශ්‍රායල හමුදාව නිරායුද පලස්තීනුවන්ට එක එල්ලේ වෙඩි තැබූ බවට ප්‍රතික්ෂේප කළ නොහැකි සාක්ෂි පවතින බවයි.

පලස්තීන අධිකාරියේ ජනාධිපති මහමුද් අබ්බාස් මෙය නිහීන සමූල ඝාතනයක් ලෙස හැඳින්වූ අතර, ප්‍රංශ විදේශ අමාත්‍යාංශය සඳහන් කළේ, ජාත්‍යන්තර නීතිය යටතේ සිවිල් වැසියන්ට ආරක්ෂිත ව ආධාර බෙදාදීම සහතික කිරීම ඊශ්‍රායලයේ වගකීමක් බව ය.

අලුයම් කාලයේ ඇති වූ සිද්ධියෙන් පසු ගාසා තීරයට හිරු උදා වෙද්දී තැන තැන විසිරී තිබූ පලස්තීනුවන්ගේ මළ සිරුරු ට්‍රක් රථවල මෙන්ම බූරු කරත්තවල ද පටවාගෙන යන ආකාරය දැක්වෙන වීඩියෝපට සමාජ මාධ්‍යය වෙත එක් කර තිබිණි.

තුවාල ලැබූවන් ලේ වැගිරෙමින් හැකි සෑම ආකාරයකින්ම රෝහල් වෙත රැගෙන යන ආකාරයත් කැඩී බිඳී ගිය රෝහල් පරිශ්‍රයේ බිම වැතිරුණු තුවාලකරුවන්ට ප්‍රතිකාර කරන ආකාරයත් මෙලෙස සමාජ මාධ්‍යයට එක් කළ වීඩියෝ පටවල දැක්වේ.

අමෙරිකානු පෙන්ටගනයේ ප්‍රකාශක ගුවන් හමුදා මේජර් ජෙනරාල් පැට්‍රික් රයිඩර් සඳහන් කළේ, මේ කුසගින්න නිවාගන්නට උත්සාහ කළ මිනිසුන් පිරිසක් බව අමතක කළ නොහැකි බවයි.

එහි දී සිදු වූ දෑ තමන්ට ද ගැටලුවක් බව පෙන්ටගන ප්‍රකාශකයා සඳහන් කර ඇත.

කෙසේ නමුත් ගාසා නගරයේ ආහාර ආධාර පතා පැමිණි පලස්තීනුවන් 100කට වැඩි පිරිසක් ඝාතනයට ලක්වූ සිද්ධියට ඊශ්‍රායලය වගකිව යුතු බවට එක්සත් ජාතින්ගේ ආරක්ෂක මණ්ඩලය වෙත ඉදිරිපත් වූ යෝජනාව අමෙරිකාව විසින් වළක්වා තිබේ.

ආරක්ෂක මණ්ඩලයේ අනෙකුත් සාමාජිකයන් 14 දෙනාට එකඟ වුව ද අමෙරිකාව පවසා ඇත්තේ, එය තහවුරු කිරීම සඳහා තවත් තොරතුරු අවශ්‍ය බවයි.

මේ අතර, එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් සඳහන් කළේ, මානුෂීය ආධාර අපේක්ෂාවෙන් සිටි පලස්තීනුවන් 100කට අධික සංඛ්‍යාවක් මිය යාමේ සිද්ධිය සම්බන්ධයෙන් ස්වාධීන ක්‍රියාකාරී පරීක්ෂණයක් අවශ්‍ය බවයි.

සිද්ධියෙන් තමා දැඩි කම්පාවට පත් වූ බව පැවසූ මහලේකම්වරයා කියා සිටියේ, ගාසා තීරයට කඩිනම් මානුෂීය සටන් විරාමයක් අවශ්‍ය බවයි.

මෙම සිද්ධියත් සමඟ ඊශ්‍රායල ප්‍රහාරවලින් මිය ගිය ගාසා වැසියන් සංඛ්‍යාව 30,000 ඉක්මවූ බව පලස්තීන සෞඛ්‍ය බලධාරින් ප්‍රකාශ ක‍ර ඇත.