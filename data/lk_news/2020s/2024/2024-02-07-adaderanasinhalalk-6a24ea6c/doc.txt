පැහැරගත් සුඛෝපභෝගී මෝටර් රථය අන්තිමට සොයාගත් හැටි

ව්‍යාපාරික යුවළක් බියගන්වා පැහැරගෙන ගිය සුඛෝපභෝගී මෝටර් රථයක් විශේෂ මෙහෙයුමකින් පොලීසිය විසින් සොයාගෙන තිබේ.

මෙලෙස පැහැරගැනීමට ලක්ව ඇත්තේ කලගෙඩිහේන ප්‍රදේශයේ පදිංචි ව්‍යාපාරික යුවළකට අයත් සුඛෝපභෝගී මෝටර් රථයකි.

ඔවුන් යක්කල මහවිට ප්‍රදේශයේ මාර්ගයක් අසළ සුප් පානය කරමින් සිටියදී සුඛෝපභෝගී වෑන් රථයකින් එහි පැමිණි පිරිසක් මෙලෙස රථය පැහැරගෙන ගොස් තිබේ.

එහිදී එක් සැකකරුවෙකු විසින් කාන්තාවගේ ගෙලට පිහියක් තබා තර්ජනය කර ඇයගේ ස්මාට් දුරකථනය ද පොළොවේ ගසා තිබේ.

අනතුරුව සිය මෝටර් රථය පැහැරගත් බවට ව්‍යාපාරික යුවළ විසින් පොලීසියට පැමිණිලි කර ඇත.

අනතුරුව වහාම ක්‍රියාත්මක වූ වීරගුල, බෙම්මුල්ල හා පල්ලෙවෙල පොලිස් ස්ථානවල නිලධාරීන් විසින් ඒකාබද්ධ මෙහෙයුමක් ආරම්භ කර ඇත.

මෝටර් රථය බටලීය මක්කනිගොඩ ප්‍රදේශයේ අතුරු මාර්ගයක ගමන් කර එම මාර්ගයේ කෙළවරක පිහිටි ඉඩමක දමා පැමිණි පුද්ගලයින් තිදෙනා විනාඩි විස්සක පමණ කාලයක් ඒ අසල රැඳී සිට ඇතැයි ද පොලිස් පරීක්ෂණවලදී හෙළි වී ඇත.

අනතුරුව සැකකරුවන් පිරිස එම ස්ථානයෙන් පළාගොස් ඇති බවට පොලීසිය සැකපළ කරයි.

කෙසේ වෙතත් GPS තාක්ෂණය උපයෝගී කරගනිමින් එම ස්ථානයට පොලීසිය පැමිණීමෙන් පසුව නැවත එම මෝටර් රථය රැගෙනයාමේ අදහසින් එහි පැමිණි එක් සැකකරුවෙකු පොලීසිය විසින් අත්අඩංගුවට ගෙන තිබේ.

අනතුරුව ප්‍රදේශවාසීන්ගේ ද සහාය ඇතිව රථය පැහැරගැනීමට පැමිණි කොල්ල කල්ලියේ ප්‍රධාන සැකකරු වන රද්දල්ගොඩ කළු වසන්ත නමැත්තා ඇතුළු සැකකරුවන් අටදෙනෙකු පොලීසිය අත්අඩංගුවට ගෙන තිබේ.

වැඩිදුරටත් සිදුකළ විමර්ශනවලින් අනතුරුව සැකකරුවන් පැමිණි සුඛෝපභෝගී වෑන් රථයද පොලීසිය භාරයට ගෙන ඇති බව වාර්තා වෙයි.