ஜ.ம.மு வின் பொதுச் செயலாளர் பதவியிலிருந்து குருசாமி  விலகல்

ஜனநாயக மக்கள் முன்னணி பொதுச் செயலாளர் பதவியில் இருந்து கே.ரி குரு சாமி விலகியுள்ளார்.

இது குறித்து கட்சியின் தலைவர் மனோ கணேசனுக்கு அவர் வியாழக்கிழமை (26) கடிதம் அனுப்பியுள்ளார்.

இலங்கையில் நடந்து முடிந்த பாராளுமன்ற தேர்தலையும் தேர்தலின் முடிவுகளையும் அதன் பின் நடக்கின்ற நிகழ்வுகளையும் உற்று நோக்கும் போது மக்களின் மனதில் மிகப்பெரிய மாற்றத்ததையும் அவர்களின் எதிர்ப்பார்ப்பு உயர்ந்திருப்பதையும் காண்கின்றோம்.

மக்களின் எண்ணத்திற்கு ஏற்றவாறு செயற்படவும் அவர்களின் எதிர்ப்பார்ப்புக்கு ஏற்றவாறு என்னை உயர்த்திக்கொள்ள வேண்டிய அவசியத்தில் உள்ளேன்.

மக்களின் நலனுக்காக அவர்களின் வாழ்வாதார வளர்ச்சிக்காக என்னை அர்ப்பணிக்கவும் இன்னும் அதிகமாக உழைக்கவும் மக்களுக்காக என்னை ஆளுமைப்படுத்திக்கொள்ளவும் தீர்மானித்துள்ளேன்.

ஆகவே, மக்களோடு நேரடியாக களத்தில் பணி செய்ய விரும்புவதால் கட்சியோடு இதுவரையில் வகித்து வந்த ஜனநாயக மக்கள் முன்னணியின் பொதுச் செயலாளர், தமிழ் முற்போக்கு கூட்டணியின் அரசியல் குழு உறுப்பினர் பதவிகளில் இருந்தும் 26 ஆம் திகதி உடனடியாக விலகிக்கொள்கின்றேன்.

இது நாள் வரையில் தங்களோடும் கட்சியோடும் பயணித்த 13 ஆண்டு கால அரசியல் பாதையில் என்னை வழிநடத்தியதற்கும் நெறிப்படுத்தியதற்கும் என் மன நிறைந்த நன்றிகளை தெரிவித்துக்கொள்வதோடு, கட்சியின் சக உறுப்பினர்களுக்கும் எனது நன்றியை தெரிவித்துக் கொள்கிறேன் என அந்தக் கடிதத்தில் தெரிவிக்கப்பட்டுள்ளது.