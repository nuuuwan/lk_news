ஈரான் ஜனாதிபதியின் இறுதிச்சடங்கில் பங்கேற்கிறார் அலி சப்ரி

ஈரான் ஜனாதிபதி இப்ராஹிம் ரைசியின் இறுதிச்சடங்கில் பங்கேற்பதற்காக வெளிவிவகார அமைச்சர் அலி சப்ரி செவ்வாய்க்கிழமை (21) ஈரானுக்கு விஜயம் செய்துள்ளார்.

இன்று புதன்கிழமை (22) நடைபெறவுள்ள ஈரானின் மறைந்த ஜனாதிபதி இப்ராஹிம் ரைசி மற்றும் வெளிவிவகார அமைச்சர்  அமீர் அப்துல்லாஹியன் ஆகியோரின் இறுதிச் சடங்கில் கலந்துகொள்வதற்கு அமைச்சர் அலி சப்ரி தலைமையிலான உயர்மட்டக்குழு அங்கு பயணமாகியுள்ளதாக வெளிவிவகார அமைச்சு குறிப்பிட்டுள்ளது.

ஈரானின் ஆன்மீகத் தலைவர் ஆயத்துல்லாஹ் அலி கொமைனியிடம் ஜனாதிபதி ரணில் விக்ரமசிங்கவின் இரங்கல் செய்தியை அமைச்சர் அலி சப்ரி கையளிக்கவுள்ளார்.

இலங்கையுடனான நெருங்கிய மற்றும் சுமூகமான இருதரப்பு உறவுகளை பிரதிபலிக்கும் வகையில், மறைந்த ஈரான் ஜனாதிபதியும்  அந்நாட்டு வெளிவிவகார அமைச்சரும் கடந்த மாதம் இலங்கைக்கு விஜயம் செய்திருந்தமை குறிப்பிடத்தக்கது.

ஈரான் ஜனாதிபதி இப்ராஹிம் ரைசி உள்ளிட்டோரின் இறுதி அஞ்சலி நிகழ்வு, ஈரானின் தப்ரிஸில் இன்றையதினம் (22) இடம்பெறவுள்ளமை குறிப்பிடத்தக்கது.