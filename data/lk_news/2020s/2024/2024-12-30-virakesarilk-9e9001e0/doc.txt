நடிகை ஐஸ்வர்யா ராஜேஷ் வெளியிட்ட ரூபா கொடுவாயூர் நடிக்கும் 'எமகாதகி ' படத்தின் முதல் தோற்றப் பார்வை

தெலுங்கு திரையுலகில் வளர்ந்து வரும் நடிகையும், பரதநாட்டிய கலைஞருமான நடிகை ரூபா கொடுவாயூர் கதையின் நாயகியாக முதன்மையான கதாபாத்திரத்தில் நடித்திருக்கும் 'எமகாதகி 'எனும் திரைப்படத்தின் முதல் தோற்றப் பார்வை வெளியிடப்பட்டிருக்கிறது.

இப்படத்தின் மூலம் நடிகை ரூபா தமிழில் கதையின் நாயகியாக அறிமுகமாகிறார். இதனை தமிழில் முன்னணி நட்சத்திர நடிகையான ஐஸ்வர்யா ராஜேஷ் அவருடைய இணைய பக்கத்தில் வெளியிட்டு, படக்குழுவினருக்கு வாழ்த்து தெரிவித்திருக்கிறார்.

இயக்குநர் பெப்பின் ஜார்ஜ் ஜெயசீலன் இயக்கத்தில் உருவாகி வரும் 'எமகாதகி ' எனும் திரைப்படத்தில் ரூபா கொடுவாயூர், நரேந்திர பிரசாத், கீதா கைலாசம் உள்ளிட்ட பலர் நடித்திருக்கிறார்கள். சுஜித் சாரங் ஒளிப்பதிவு செய்திருக்கும் இந்த திரைப்படத்திற்கு ஜெஸின் ஜார்ஜ் இசையமைத்திருக்கிறார்.

இந்த திரைப்படத்தை நைசத் மீடியா ஒர்க் மற்றும் அருணா ஸ்ரீ என்டர்டெய்ன்மெண்ட்ஸ் ஆகிய பட நிறுவனங்கள் சார்பில் தயாரிப்பாளர்கள் சீனிவாச ராவ் மற்றும் கணபதி ஆகியோர் இணைந்து தயாரித்திருக்கிறார்கள். இந்த திரைப்படத்தை யஷ்வா பிக்சர்ஸ் எல் எல் பி வழங்குகிறது.

இந்த திரைப்படத்தின் படப்பிடிப்பு பணிகள் நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. இந்நிலையில் இப்படத்தின் முதல் தோற்றப் பார்வை வெளியிடப்பட்டிருக்கிறது. இதில் கதை நாயகியின் தோற்றம் வித்தியாசமாக வடிவமைக்கப்பட்டிருப்பதால் ரசிகர்களின் கவனத்தை கவர்ந்திருக்கிறது.