கதாநாயகியுடன் டூயட் பாடிய ரோபோ சங்கர்

தமிழ் திரையுலகில் நகைச்சுவை நடிகராகவும், குணச்சித்திர நடிகராகவும் வலம் வரும் ரோபோ சங்கர் கதையின் நாயகனாக 'அம்பி ' எனும் திரைப்படத்தில் நடித்திருக்கிறார். இந்த திரைப்படத்தில் அவர் கதாநாயகியுடன் இணைந்து டூயட் பாடும் காட்சிகள் இடம் பிடித்திருக்கிறது. இப்படத்தின் மூலம் மரத்தை சுற்றி நாயகிகளுடன் டூயட் பாடும் நட்சத்திர நடிகர்களின் பட்டியலில் ரோபோ சங்கரும் இணைந்திருக்கிறார்.

இயக்குநர் பாஸர் ஜெ. எல்வின் இயக்கத்தில் உருவாகி வரும் 'அம்பி' எனும் திரைப்படத்தில் ரோபோ சங்கர், அஸ்வினி சந்திரசேகர், ரமேஷ் கண்ணா, கஞ்சா கருப்பு, இமான் அண்ணாச்சி, மோகன் வைத்யா, நமோ நாராயணா, மீசை ராஜேந்திரன், சேரன் ராஜ், ஷர்மிளா , ஆர்த்தி, வித்யா உள்ளிட்ட பலர் நடித்திருக்கிறார்கள்.

வெற்றிவேல் முருகன் ஒளிப்பதிவு செய்திருக்கும் இந்த திரைப்படத்திற்கு ஏ. பி. முரளிதரன் இசையமைத்திருக்கிறார்.

ஃபேமிலி என்டர்டெய்னராக தயாராகி இருக்கும் இந்த திரைப்படத்தை டி2 மீடியா நிறுவனம் சார்பில் தயாரிப்பாளர் எஃப். பிரசாந்தி பிரான்சிஸ் தயாரித்திருக்கிறார்.

படத்தைப் பற்றி இயக்குநர் பேசுகையில், '' கதையின் நாயகன் 'அம்பி'யாக அப்பாவியாக பயந்தாங்கொள்ளியாக.. இருக்கிறார். ஆனால் சந்தர்ப்ப சூழ்நிலை காரணமாக அவரை சுற்றி இருப்பவர்களுக்கு நாயகன் வீரன் போலவும், அதிர்ஷ்டசாலியாகவும் தெரிகிறார்.

இதனால் ஏற்படும் குழப்பத்தை நகைச்சுவையுடன் விவரிப்பது தான் இப்படத்தின் திரைக்கதை. இப்படத்தின் படப்பிடிப்பு நிறைவடைந்திருக்கிறது. தற்போது படப்பிடிப்புக்கு பிந்தைய தொழில்நுட்ப பணிகள் நடைபெற்று வருகிறது. விரைவில் இசை மற்றும் முன்னோட்டம் குறித்த அறிவிப்பு அதிகாரப்பூர்வமாக வெளியாகும்'' என்றார்.

இதனிடையே இப்படத்தின் முதல் தோற்ற பார்வையை கமல்ஹாசன் வெளியிட்டு, படக்குழுவினருக்கு வாழ்த்து தெரிவித்திருக்கிறார் என்பது குறிப்பிடத்தக்கது.