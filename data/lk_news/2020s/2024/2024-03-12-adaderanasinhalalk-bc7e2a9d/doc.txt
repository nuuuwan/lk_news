කැනඩා ඝාතන සිද්ධියේදී ඔටාවා පොලීසියට වැරදිලා

ඔටාවාහි ශ්‍රී ලාංකිකයින් 6 දෙනෙක් ඝාතනය කිරීමේ සිද්ධියේදී ඔටාවා පොලීසිය විසින් වැරදි ලෙස සන්නිවේදනයන් කිහිපයක් සිදුකර තිබේ.

සීබීසී හෙවත් කැනේඩියානු රාජ්‍ය ගුවන් විදුලි සහ රූපවාහිනි ආයතනය මේ පිළිබඳව වාර්තාවක් අද ඉදිරිපත් කළේය.

කැනඩාවේ, ඔටාවා අගනුවරට ආසන්නයේ පිහිටි බාර්හෙවන් ප්‍රදේශයේ සිය නිවස තුළ ශ්‍රී ලාංකික මවක් සහ ඇයගේ දරුවන් සිව්දෙනා සහ තවත් ශ්‍රී ලාංකිකයෙකු විසින් ඝාතනය කර එම කාන්තාවගේ ස්වාමියාට බරපතළ තුවාල සිදුකිරිමක් වාර්තාවුණේ පසුගිය බදාදා දින රාත්‍රීයේදීය.

එය ඔටාවා හී මෑත ඉතිහාසයේ සිදුවු දරුණුතම සමූහ ඝාතනය වන අතර මේ සම්බන්ධයෙන් කරුණු වාර්තාකිරීමේදී ඔටාවා පොලීසිය වැරදි කිහිපයක් සිදුකර තිබේ.

කැනේඩියානු රාජ්‍ය ගුවන් විදුලි සහ රූපවාහිනි ආයතනය වාර්තා කළේ, ඔටාවා පොලීසිය සිදුකර ඇති පළමු වැරැද්ද වන්නේ මෙම සිද්ධිය වෙඩි තබා සිදුකළ සමූහ ඝාතනයක් ලෙස හැදින්වීමය.

පසුව එය තියුණු ආයුදයක් යොදාගෙන සිදුකළ ඝාතනයක් බව ඔටාවා පොලිසිය නිවැරදි කළේය.

පොලීසිය මුලින් සඳහන් කළේ හදිසි ඇමතුම් අංශයට සිද්ධිය වාර්තාවුයේ ඔටාවා වේලාවෙන් රාත්‍රී 10.52කට බවය.

කෙසේවෙතත් එරට නීතිපති දෙපාර්තමේන්තුවේ නිලධාරීන් අධිකරණයට ප්‍රකාශ කළේ සැකකරු රාත්‍රී 11 වන විටත් අත්අඩංගුවට ගෙන තිබූ බවය.

එමෙන්ම ඝාතනය සම්බන්ධයෙන් අත්අඩංගුවට ගත් 19 හැවිරිදි සැකකරුගේ නම පොලිස් මාධ්‍ය හමුවේදී වැරදි ලෙස සඳහන් කිරීම බරපතළ සන්නිවේදන වරදක් ලෙස ද  CBC පුවත් සේවය පවසයි.

සැකකරුගේ නම ෆෙබ්‍රියෝ ද සොයිසා වුවත් ඔටාවා පොලිස් ප්‍රධානී නිලධාරී එරික් ස්ටබ්ස්, ඔහු නම් කළේ ෆ්‍රෑන්ක් ඩී සූසා ලෙසටය.

එමෙන්ම මියගිය පුද්ගලයින්ගේ නම් ලැයිස්තුව ද තුන්වරක් නිවැරදි කිරීමට සිදුව ඇති අතර අවසන් නම් ලැයිස්තුව ලබාගෙන ඇත්තේ තෙවැනි ඊ-මේල් පණිවුඩයෙනි.

මෙම වැරදි පිළිගනිමින් ඔටාවා පොලීසිය සඳහන් කර ඇත්තේ මිනිමැරම් විමර්ශන ඉතා සංකීර්ණ මෙන්ම තොරතුරු වෙනස්වීම්ද විටින් විට සිදුවන බවය.

බ්‍රැන්ඩන් සරසවියේ අපරාධ විද්‍යාව පිළිබඳ මහාචාර්ය ක්‍රිස්ටෝපර් ස්නයිඩර් උපුටා දක්වන CBC පුවත් පෙන්වා දෙන්නේ, වැරදි සහගත සන්නිවේදනය තුළින් පොලිසියේ නොහැකියාව පිළිබඳ මහජන මතයක් ගොඩනැංවෙන බවය.

එය පොලීසිය පිළිබඳ විශ්වාසය පළුදුවීමට හේතුවිය හැකි බව ද මහාචාර්යවරයා වැඩිදුරටත් සඳහන් කරයි.

සංක්‍රමණික, සරණාගත සහ සුළු ජනකොටස් හා සම්බන්ධ සිද්ධීන්වලදී පොලීසියේ මෙම සන්නිවේදන දුර්වලතාව විශේෂයෙන් දක්නට ලැබෙන බව ද ඔහුගේ අදහසය.

මේ අතර ශ්‍රී ලාංකික පවුලේ සමුහ ඝාතනය සම්බන්ධයෙන් සිදුකරන විමර්ශනයේදී ඔටාවා පොලීසිය අනාවරණය කරගෙන ඇත්තේ ඝාතනය සඳහා යොදාගෙන ඇත්තේ දඩයම් පිහියකට සමාන පිහියක් බවය.

එක් පිහියක් ද නැතිනම් පිහි කිහිපයක් සමූහ ඝාතනය සඳහා යොදාගත්තේ ද යන්න මේ වන විට විමර්ශන සිදුකෙරෙයි.

සමූහ ඝාතනයේ සැකකරු වන 19 හැවිරිදි ශ්‍රී ලාංකික ෆෙබ්රියෝ ද සොයිසා ලබන බ්‍රහස්පතින්දා ඔටාවා අධිකරණයට ඉදිරිපත් කිරීමට නියමිතය.