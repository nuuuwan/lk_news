பிரம்மாண்டங்களின் கூட்டணியில் உருவாகி இருக்கும் 'இந்தியன் 2'

''தமிழ் சினிமாவில் இயங்கி வரும் பிரம்மாண்டங்களின் கூட்டணியில் 'இந்தியன் 2' திரைப்படம் உருவாகி இருக்கிறது'' என லைக்கா புரொடக்ஷன்ஸ் நிறுவனத்தின் தலைமை நிர்வாக அதிகாரி ஜி கே எம் தமிழ்குமரன் தெரிவித்திருக்கிறார்.‌

இயக்குநர் ஷங்கர் இயக்கத்தில் உருவாகி இருக்கும் 'இந்தியன் 2' திரைப்படத்தில் கமல்ஹாசன், சித்தார்த், காஜல் அகர்வால், ரகுல் ப்ரீத் சிங், எஸ். ஜே. சூர்யா, பாபி சிம்ஹா, பிரியா பவானி சங்கர், பிரம்மானந்தம், சமுத்திரக்கனி, குல்ஷன் குரோவர் உள்ளிட்ட பலர் நடித்திருக்கிறார்கள். ரவிவர்மன் ஒளிப்பதிவு செய்திருக்கும் இந்த திரைப்படத்திற்கு அனிருத் இசையமைத்திருக்கிறார். இந்த திரைப்படத்தை லைக்கா புரொடக்ஷன்ஸ் மற்றும் ரெட் ஜெயன்ட் மூவிஸ் ஆகிய நிறுவனங்கள் இணைந்து தயாரித்திருக்கிறது.

எதிர்வரும் ஜூலை மாதம் 12 ஆம் திகதியன்று உலகம் முழுவதும் பட மாளிகைகளில் தமிழ், தெலுங்கு, மலையாளம், கன்னடம், இந்தி ஆகிய மொழிகளில் இந்த திரைப்படம் வெளியாகிறது. இந்நிலையில் ஜூன் மாதம் முதல் திகதியன்று சென்னை நேரு உள் விளையாட்டு அரங்கில் இத்திரைப்படத்தின் இசை வெளியீடு பிரம்மாண்டமாக நடைபெற்றது. இதன் போது படக்குழுவினருடன் நடிகர் சிலம்பரசன், இயக்குநர்கள் லோகேஷ் கனகராஜ் மற்றும் நெல்சன் திலீப் குமார் ஆகியோர் சிறப்பு அதிதிகளாக பங்கு‌ பற்றினர்.

இந்நிகழ்வில் லைக்கா புரொடக்ஷன்ஸ் நிறுவனத்தின் தலைமை நிர்வாக அதிகாரி ஜி கே எம் தமிழ்குமரன்  அனைவரையும் வரவேற்று பேசுகையில், '' தமிழ் சினிமாவில் பிரம்மாண்டமான படைப்புகளை தொடர்ந்து தயாரித்து வரும் பிரம்மாண்டமான தயாரிப்பு நிறுவனம் என நற்பெயரை சம்பாதித்த லைக்கா ப்ரொடக்ஷன்ஸ் - கடந்த இருபத்தைந்து ஆண்டுகளுக்கும் மேலாக பிரம்மாண்டம் என்ற விடயத்தை தமிழ் சினிமாவிற்கு அறிமுகப்படுத்தி இன்று வரை பிரம்மாண்ட படைப்புகளை தொடர்ந்து இயக்கி வரும் இயக்குநர் ஷங்கர் - (எந்திரன் 2.0 படத்திற்கு பிறகு 6 ஆண்டுகளுக்கு கழித்து உருவாக்கி இருக்கும் பிரம்மாண்டம் படைப்பு) ஒளிப்பதிவு துறையில் இந்தியாவின் பிரம்மாண்டமான நட்சத்திர கலைஞராக அறியப்படும் ரவிவர்மன் - தமிழ் திரை இசையுலகில் மட்டுமல்லாமல் இந்திய திரையிசையுலகில் தனித்துவமான திறமையால் பிரம்மாண்டத்தை ஏற்படுத்தி இருக்கும் இசையமைப்பாளர் அனிருத்- தமிழ் சினிமாவில் மட்டும் இல்லாமல் இந்திய சினிமாவிலும் ஒப்பற்ற கலைஞராக போற்றப்படும் பிரம்மாண்டமான கலைஞர் 'உலகநாயகன்' கமல்ஹாசன்.  என தமிழ் சினிமாவின் பிரம்மாண்டமான படைப்பாளிகளின் கூட்டணியில் 'இந்தியன் 2' எனும் பிரம்மாண்டமான படைப்பு தயாராகி இருக்கிறது.

இந்த திரைப்படம் ஆறு ஆண்டு கால கடும் உழைப்பில் உருவாகி இருக்கிறது. சென்னை புறநகரில் அமைந்துள்ள தனியார் படப்பிடிப்பு வளாகத்தில்  எதிர்பாராமல் நிகழ்ந்த விபத்தின் காரணமாக படப்பிடிப்பு தடைபட்ட போது.. விவரத்தைக் கூறியவுடன் உடனடியாக வெளிநாட்டிலிருந்து இந்தியாவிற்கு வருகை தந்து நேரடியாக வைத்தியசாலைக்குச் சென்று பாதிக்கப்பட்டவர்களுக்கு உதவி செய்தவர் தயாரிப்பாளர் சுபாஷ்கரன்.

பிறகு ஒரு கட்டத்தில் இப்படத்தின் படப்பிடிப்பு திட்டமிட்டபடி நடத்த இயலாத சூழல் உருவானது. அதன் போது ரெட் ஜெயன் மூவிஸ் நிறுவனத்தைச் சேர்ந்த செண்பகமூர்த்தி மற்றும் உதயநிதி ஸ்டாலின் ஆகியோரை சந்தித்து பேச்சு வார்த்தை நடத்தினோம். அதன் பிறகு இந்த படத்தின் படப்பிடிப்பு திட்டமிட்டபடி நடைபெற்று நிறைவடைந்திருக்கிறது. இந்தத் திரைப்படம் ஜூலை மாதம் 12ஆம் திகதியன்று உலகம் முழுவதும் பட மாளிகைகளில் வெளியாகிறது.  இப்படத்திற்கு அனிருத் ஆறு பாடல்களை வழங்கியிருக்கிறார். அனைத்து பாடல்களும் ரசிகர்களை கவரும் என நம்புகிறேன்'' என்றார்.

இந்நிகழ்வில் பங்கு பற்றி பேசிய இயக்குநர்கள் லோகேஷ் கனகராஜ் மற்றும் நெல்சன் திலீப் குமார் ஆகியோர் ' உலக நாயகன்' கமல்ஹாசனுடன் பணியாற்றிய அனுபவங்களையும், திரைத்துறையில் அவரது மேதாவி தனத்தையும் சுவாராசியமாக விவரித்தனர்.

இதனிடையே நிகழ்ச்சியை தொகுத்து அளித்த நடிகர் மிர்ச்சி சிவா படத்தில் பணியாற்றிய கலைஞர்களை பற்றி விவரிப்பதற்கு சுவாரசியமான பல  விடயங்கள் இருந்தாலும் அதற்கான கால அவகாசம் அந்த மேடையில் கிடைத்தாலும் பெரும்பாலான தருணங்களில் அமைதி காத்தது வருகை தந்திருந்த 'உலக நாயகன்' கமல்ஹாசனின் ரசிகர்களுக்கு சோர்வை ஏற்படுத்தியது என்பது குறிப்பிடத்தக்கது.