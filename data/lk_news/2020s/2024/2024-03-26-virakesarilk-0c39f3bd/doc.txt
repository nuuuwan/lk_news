இலங்கையின் பாதுகாப்புப் படைகளின் பிரதானி கென்யாவின் பாதுகாப்புத் தலைமையகத்திற்கு விஜயம்

கென்யாவிற்கு நேற்று திங்கட்கிழமை (25) விஜயம் மேற்கொண்டுள்ள இலங்கையின் பாதுகாப்புப் படைகளின் பிரதானி மேஜர் ஜெனரல் சவேந்திர சில்வா நைரோபியிலுள்ள அந்நாட்டு பாதுகாப்புத் தலைமையகத்திற்கு சென்றுள்ளார்.

அங்கு ஜெனரல் சவேந்திர சில்வாவை கென்யாவின் பாதுகாப்புப் படைகளின் தலைவர் ஜெனரல் பிரான்சிஸ் ஒகோல்லா வரவேற்றார்.

சவேந்திர சில்வா கென்ய பாதுகாப்பு படையின் தலைவர், பாதுகாப்புப் படையின் துணைத் தலைவர், சேவைத் தளபதிகள் மற்றும் கென்யா பாதுகாப்புப்  படைகளின் ஜெனரல் மற்றும் மூத்த அதிகாரிகளுடன் கலந்துரையாடலை மேற்கொண்டார்.

கென்யாவுக்கும் இலங்கைக்கும் இடையிலான இருதரப்பு இராணுவ உறவுகளை வலுப்படுத்துதல், கூட்டு இராணுவப் பயிற்சிகளை நடத்துதல், இராணுவத் திறனை மேம்படுத்துதல்  மற்றும் சமாதான ஆதரவு நடவடிக்கைகளில் ஈடுபாடு போன்ற பல விடயங்கள் கலந்துரையாடப்பட்டன.

இரு நாடுகளும் தங்களின் மனித வளத்தை மேம்படுத்துவதில் மட்டும் அல்லாமல், தங்கள் செயல்பாடுகளை நவீனமயமாக்குவதிலும்  நெறிப்படுத்துவதிலும் தொடர்ந்து ஒருங்கிணைந்து செயல்படுவதை உறுதி செய்வதில் இரு இராணுவத் தலைவர்களும் தங்கள்  உறுதிப்பாட்டை எடுத்துரைத்தனர்.

சவேந்திர சில்வா உஹுரு கார்டன்ஸ் தேசிய நினைவுச்சின்னம் மற்றும் அருங்காட்சியகத்திற்கு (UGNM&M) விஜயம் செய்தார். அங்கு அவரை பணிப்பாளர் கர்னல் கேத்தரின் லாகட் வரவேற்றார்.

மேலும்,  கென்ய சுற்றுப்பயணத்தின் போது தேசிய பாதுகாப்பு கல்லூரி (NDC) மற்றும் சர்வதேச அமைதி ஆதரவு பயிற்சி மையம் (IPSTC) ஆகியவற்றை பார்வையிடுவார் என எதிர்பார்க்கப்படுகிறது.