සා පෙළ ප්‍රශ්නපත්‍ර ගැටලුව ගැන විභාග කොමසාරිස්ගෙන් ආන්දෝලනාත්මක ප්‍රකාශයක්

මෙවර සාමාන්‍ය පෙළ විභාගයේදී ඇතිවූ සියලු ගැටලුකාරී තත්ත්වයන්ට මුහුණදුන් සිසු දරුවන් වෙනුවෙන් සාධාරණයක් ඉටු කිරීමට ඉදිරියේ දී කටයුතු කරන බව විභාග කොමසාරිස් ජනරාල් අමිත් ජයසුන්දර මහතා පවසයි.

2024 සාමාන්‍ය පෙළ විභාගයේදී සිදුවූ අක්‍රමිකතා සම්බන්ධයෙන් ඉකුත් දින කිහිපය තුළ ලැබුණු පැමිණිලි මත සිදුකෙරෙන විමර්ශනවලට අදාළව විභාග කොමසාරිස් ජනරාල් අමිත් ජයසුන්දර මහතා අද (16) ශ්‍රී ලංකා මානව හිමිකම් කොමිසමට කැඳවා තිබුණි.

"අද දෙරණ" වාර්තාකරු පැවසුවේ පැය 03කට ආසන්න කාලයක් මානව හිමිකම් කොමිෂන් සභාව තුළ දී මෙම පැමිණිල්ල විභාගයට ලක්කළ බවය.

අදාළ විභාග ශාලාවල රාජකාරි සිදුකළ නිලධාරීන් සම්බන්ධයෙන් ද විමර්ශනයක් සිදුකරන බවත් මිනුවන්ගොඩ පාසලක විභාගයට පෙනීසිටි දරුවන් 14 දෙනෙකුට භූගෝල විද්‍යාව ප්‍රශ්න පත්‍රයේ ඇතැම් කොටස් ලබානොදීම සම්බන්ධයෙන් 100%ක්ම වැරදී අදාළ නිලධාරීන් බවත් ඒ මහතා වැඩිදුරටත් පැවසීය.