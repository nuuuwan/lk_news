நடிகை சஞ்சனா சிங் நடித்திருக்கும் 'வேட்டைக்காரி' இசை வெளியீடு

தமிழ் சினிமாவில் கவர்ச்சியாக நடித்து வரும் நடிகைகளின் ஒருவரான சஞ்சனா சிங் கதையின் நாயகியாக முதன்மையான வேடத்தில் நடித்திருக்கும் 'வேட்டைக்காரி' எனும் திரைப்படத்தின் இசை மற்றும் முன்னோட்டம் வெளியிடப்பட்டிருக்கிறது. சென்னையில் நடைபெற்ற பிரத்யேக விழாவில் இசை மற்றும் முன்னோட்டத்தை பாடலாசிரியர் கவிப்பேரரசு வைரமுத்து வெளியிட, தமிழக கூட்டுறவு துறை அமைச்சர் பெரிய கருப்பன் பெற்றுக் கொண்டார்.

இயக்குநர் காளிமுத்து காத்தமுத்து இயக்கத்தில் உருவாகி இருக்கும் 'வேட்டைக்காரி' எனும் திரைப்படத்தில் சஞ்சனா சிங், ராகுல், வின்சென்ட் செல்வா, வேலுச்சாமி, கஞ்சா கருப்பு உள்ளிட்ட பலர் நடித்திருக்கிறார்கள்.  ராம்ஜி இசையமைத்திருக்கும் இந்த திரைப்படத்தை ஸ்ரீ கருப்பர் பிலிம்ஸ் நிறுவனம் சார்பில் தயாரிப்பாளர் திருமதி விஷ்ணுபிரியா வேலுச்சாமி தயாரித்திருக்கிறார்.

படத்தின் படப்பிடிப்பு நிறைவடைந்து படப்பிடிப்பிற்கு பிந்தைய பணிகள் விறுவிறுப்பாக நடைபெற்று வருகிறது. இந்நிலையில் படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது. இதன் போது படக் குழுவினருடன் தமிழக கூட்டுறவு துறை அமைச்சர் பெரிய கருப்பன், இயக்குநர் பேரரசு ஆகியோர் சிறப்பு அதிதியாக பங்கு பற்றினர்.

இந்நிகழ்வில் கவிப்பேரரசு வைரமுத்து பேசுகையில், '' தற்போது இளம் இயக்குநர்கள் திரைப்படத்திற்குரிய திரைக்கதையை எழுதுகிறார்கள். ஆனால் அந்தத் திரைக்கதையில் பாடல்களுக்கான சூழல்களையோ.. அதற்கான திரைக்கதையோ எழுதுவதில்லை. இதனால்தான் தற்போது வெளியாகும் படங்களில் இடம்பெறும் பாடல்கள் வெற்றி பெறுவதில்லை. கடந்த தசாப்தத்தில் தமிழ் சினிமாவில் இயங்கிய படைப்பாளிகள்.. தங்களுடைய திரைக்கதையில் பாடல்களுக்கும், பாடல்களின் சூழல்களுக்கும், அதற்கான திரைகதைக்கும் உரிய முக்கியத்துவமும் இடமும் அளித்தனர். அதனால் பாடல்கள் வெற்றி பெற்றது. '' என்றார்.