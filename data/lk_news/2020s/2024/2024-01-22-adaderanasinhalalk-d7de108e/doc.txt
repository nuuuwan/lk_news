පාතාලය සමග සම්බන්ධතා පැවැත් වූ යුද හමුදා සෙබළෙක් අත්අඩංගුවට

සංවිධානාත්මක අපරාධ කණ්ඩායම් සමග සබඳතා පැවැත්වු දැනට සක්‍රීය සේවයේ යෙදී සිටින හමුදා නිලධාරියෙකු පොලිස් විශේෂ කාර්ය බළකාය විසින් අත්අඩංගුවට ගෙන තිබේ.

කහතුඩුව, උස්වත්ත ප්‍රදේශයේ සිදුකළ වැටලීමක දී මෙම හමුදා නිලධාරියා අත්අඩංගුවට ගෙන ඇති බව පොලිස් විශේෂ කාර්ය බළකාය සඳහන් කළේය.

සැකකරු පසුගිය වසරේ ජුනි මස 21වන දින බලපිටිය ප්‍රදේශයේ දී පුද්ගලයෙකු වෙඩි තබා ඝාතනය කිරීමේ සිද්ධියට සහ පසුගිය 18වන දින බලපිටිය ප්‍රදේශයේ දී මනුෂ්‍ය ඝාතනයක් සිදුකිරීමට සැලසුම් කිරීමට අදාළව අවශ්‍යව සිටි අයෙකු බව සඳහන් වේ.

මෙම වැටලීමේ දී සැකකරුගේ නිවසේ තිබී අයිස් මත්ද්‍රව්‍ය ග්‍රෑම් 18ක් ද සොයාගෙන තිබේ.

මොහු දැනටත් විශේෂ බළකායට අනුයුක්තව සක්‍රීය සේවයේ යෙදී සිටින හමුදා සේවකයෙකු බව පොලීසිය සඳහන් කළේය.

සැකකරු වැඩිදුර විමර්ශන සඳහා කහතුඩුව පොලිස් ස්ථානය වෙත භාර දී ඇති අතර අද ‍(22) දිනයේ අධිකරණය වෙත ඉදිරිපත් කිරීමට නියමිතය.