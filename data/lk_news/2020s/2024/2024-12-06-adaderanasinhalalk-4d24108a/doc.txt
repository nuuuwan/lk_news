මාලිමාවේ ජනවරම ගැන මංගල කතාවේදීම වචන තුනෙන් දිලිත් කිව්ව කතාව

ඉදිරි වසර 5 තුළ රජය නිවැරදි මාවතක ගමන් කරවීම සඳහා සර්වජන බලය කටයුතු කරන බව සර්වජන බලයේ නායක, ව්‍යවසායක, පාර්ලිමේන්තු මන්ත්‍රී දිලිත් ජයවීර මහතා පවසයි.

අද (06) පාර්ලිමේන්තුවේදී සිය මංගල කතාව ඉදිරිපත් කරමින් ඔහු පැවසුවේ, පසුගිය මහ මැතිවරණයේදී විපක්ෂය කටයුතු කළ ආකාරයට ජනතාවට විකල්පයක් නොමැතිව ගිය බවය.

මැතිවරණයේදී ජනතාව ලබා දුන් මෙම තීන්දුව කලකිරීම, විකල්පයක් නැතිවීම, අසත්‍ය නම් කරුණු තුන තුළින් නිරූපණය වන බවත් දිලිත් ජයවීර මහතා පැවසීය.

"තිබුණු දේශපාලන සංස්කෘතිය සහ ඒ වටා තිබුණු දූෂණ චෝදනා ඒ සංස්කෘතිය වටා ගොඩනැගුණු දහසක් චිත්ත රූප නිසා ලංකාවේ සුවහසක් දේශප්‍රේමී ශ්‍රී ලාංකිකයින්ට මේ වාමවාදී දේශපාලන කඳවුරට සැමදා ආදරය කරපු අයට කලකිරුණා. ඒ කලකිරීමේ ඡන්දය තමයි ලබාදුන්නේ. ඒ නිසා ඔබ මොහොතකට වත් හිතන්න එපා ඔබගේ ප්‍රතිපත්ති ප්‍රකාශය කියවලාවත්, ඔබගේ පන්ති පහට ගිහිල්ලාවත්, ඔබගේ මේ දේශපාලනය අවබෝධ කරගෙනවත් නෙමෙයි කියන එක.

අපේ විපක්ෂයටත් අපි කියන්න ඕන මේ විපක්ෂය කෙතරම් දුර්වලව කටයුතු කළේද කියන එක තහවුරු වුණා මේ ප්‍රතිඵලය තුළ. අපිට ඕනේ ඔබට උදව් කරන්නට. සද්භාවයෙන් උදව් කරන්නට.. ඒක තමයි සහෘදත්වයේ දේශපාලනය. අපිට ඕනේ මේ රජය ඉදිරි අවුරුදු 5 නිවැරදි මාර්ගයක ගමන් කරනවා දකින්නට. ඒ වෙනුවෙන් තමයි අපි කැපවෙන්නේ. ඒ නිසා මේ දුර්වල විපක්ෂය කටයුතු කළ ආකාරය නිසාම ජනතාවට ඔවුන්ගේ කතිරය සටහන් කිරීමට විකල්පයක් නොමැති වීමත් එක හේතුවක්.

ඒ වගේම මේ රටේ සිදුවන මේ දේශපාලනයේ සිදුව දූෂණ ගැන කිව්වා. ඒක හොඳයි. ඒ වගේම සිදුවන අකටයුතුකම් ගැන කිව්වා. හැබැයි ඊටත් වඩා ඔබ අසත්‍ය දේ කිව්වා. මා සම්බන්ධයෙනුත් කිව්වා. නමුත් ඔබ මතක තියාගන්නට ඕන ජනතාව මේ තීන්දුව ගන්නට එක හේතුවෙක් වුණු ඒ අසත්‍ය කරුණුත් හේතුවුණු සත්‍ය කරුණුත් අතර දෝලනය වුණ තීන්දුවක තමයි මේ ඡන්දය ප්‍රකාශ වුණේ කියන එක."