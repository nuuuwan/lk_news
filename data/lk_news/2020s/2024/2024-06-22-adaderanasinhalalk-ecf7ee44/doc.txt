බසවක්කුලම වැවේ දියනෑමට ගිය තරුණයා දියේ ගිලෙයි

අනුරාධපුර, බසවක්කුලම වැවේ දිය නෑමට ගොස් දියේ ගිලී අනතුරට ලක් වු පුද්ගලයෙකු පොලිස් ජීවිතාරක්ෂක නිලධාරීන් විසින් මුදා ගෙන තිබේ.

පොසොන් උත්සවය වෙනුවෙන් විශේෂ රාජකාරී සඳහා යොදවා තිබු අනුරාධපුර පොලිස් ජීවිතාරක්ෂක ඒකකයේ සිව් දෙනෙකුගෙන් යුතු නිලධාරීන් කණ්ඩායමක් විසින් අදාළ පුද්ගලයා මුදාගෙන ඇති බව පොලීසිය පැවසීය.

එලෙස අනතුරට ලක්ව තිබු‍ණේ 19 හැවිරිදි බුස්ස, දොළුකන්ද ප්‍රදේශයේ පදිංචිකරුවෙකි.

දිය නෑමට සුදුසු ස්ථාන ලෙස නම්කර ඇති ස්ථානවලින් පමණක් දිය නෑම සිදුකරන ලෙස ජනතාවට දැනුම් දෙන පොලිස් මුලස්ථානය පවසන්නේ එම ස්ථානවල රාජකාරී සඳහා අනුයුක්ත කර ඇති පොලිස් ජීවිතාරක්ෂක ඒකකයේ නිලධාරීන් ලබාදෙන උපදෙස් මත කටයුතු කිරීමට පියවර ගත යුතු බවය.