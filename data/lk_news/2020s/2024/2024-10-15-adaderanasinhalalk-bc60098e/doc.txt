ගංවතුරෙන් පීඩාවට පත් ජනතාව සොයා මනුසත් දෙරණ සහන මෙහෙයුමක්

අයහපත් කාලගුණයෙන් දිස්ත්‍රික්ක 13ක පවුල් 40,758කට අයත් පුද්ගලයින් 159,511 දෙනෙකු තවදුරටත් බලපෑමට ලක්වී සිටී.

පවුල් 2,433ක පුද්ගලයින් 10,361 දෙනෙකු ආරක්ෂිත ස්ථානවල රැඳීසිටින බවද ආපදා කළමනාකරණ මධ්‍යස්ථානය පැවසීය.

අයහපත් කාලගුණය හමුවේ කළුගඟ මිල්ලකන්ද ප්‍රදේශයෙන් මේ වනවිටත් සුළු ගංවතුර තත්ත්වයක් පවතී.

වාරිමාර්ග දෙපාර්තමේන්තුව පවසන්නේ ගිං ගඟ බද්දේගම ප්‍රදේශයෙන් මේ වනවිට සුළු ගංවතුර තත්ත්වයක් පවතින අතර එය ක්‍රමිකව ඉහළ යමින් පවතින බවය.

මේ අතර නිල්වලා ගඟ පානදුගම ප්‍රදේශයෙන් සුළු ගංවතුර තත්ත්වයක පවතින බැවින් ඒ අවට පහත්බිම් තවදුරටත් ජලයෙන් යටව පවතී.

වාරිමාර්ග දෙපාර්තමේන්තුව පවසන්නේ, තල්ගහගොඩ ප්‍රදේශයෙන් නිල්වලා ගඟේ ජල මට්ටම තවදුරටත් ඉහළ යමින් පවතින බැවින් ඒ අවට පහත්බිම්වල වෙසෙන ජනතාව අවධානයෙන් සිටිය යුතු බවය.

වාර්මාර්ග දෙපාර්තමේන්තුව සඳහන් කළේ පසුගිය දිනවලදී ගම්පහ දිස්ත්‍රික්කයට ජලගැලීම් තත්ත්වයක් ඇතිකළ අත්තනගලු ඔයේ ජල මට්ටම මේ වනවිට පහළයමින් පවතින බවය.

කෙසේ වෙතත් තවමත් වැසි ජලය ගලා නොබැසීම හේතුවෙන් මාර්ග ඇතුළු පහත්බිම් රැසක් තවමත් වැසි ජලයෙන් යටවී පවතී.

කැලණි ගඟ පිටාර ගැලීමෙන් ගංවතුරෙන් දැඩි බලපෑම් එල්ලවූ කැලණිය, කඩුවෙල ඇතුළු අවට ප්‍රදේශ රැසක තවමත් වැසි ජලය බැස ගොස් නොමැත.

ප්‍රදේශවාසීන් චෝදනා කරන්නේ, මල්වාන ඇතුළු ප්‍රදේශවල ගංවතුර බැසයාමට බාධාවක් වී ඇත්තේ අඹතලේ ජල පොම්පාගාරය නිසි පරිදි ක්‍රියාත්මක නොවීම බවය.

කැලණි ගඟේ ජල පොම්පාගාරයේ වේල්ල හරහා ජලය කාන්දුවීමෙන් කැලණි ගඟ පිටාර දැමීමත් සමග මෙම තත්ත්වයට නිරත්තරයෙන් මුහුණ පෑමට සිදුවන බව ප්‍රදේශවාසීන් පෙන්වා දෙයි.

කෙසේ වෙතත් මේ වන විට ජලය බැසගිය ප්‍රදේශවල ජනතාව සිය නිවෙස් සහ වෙළෙඳසැල් පිරිසිදු කිරීම ආරම්භ කර තිබේ.

මේ අතර ගංවතුර තත්ත්වයෙන් පීඩාවට පත්වූවන්ට සහන සැලසීම වෙනුවෙන් ආරක්ෂක අංශ සහන සේවා ක්‍රියාත්මක කර තිබේ.

ශ්‍රී ලංකා ගුවන් හමුදා අංක 3 සමුද්‍රීය බලඝණයට අයත්  බීච් කින්ග් ඒයාර් 360ER වර්ගයේ නිරීක්ෂණ ගුවන් යානාවක් සහ අංක 4 ප්‍රවාහන හෙලිකොප්ටර් බලඝණයට අයත් බෙල් 412 වර්ගයේ හෙලිකොප්ටර් යානාවක් යොදාගනිමින් අද නිරීක්ෂණ මෙහෙයුමක් දියත් කළේය.

මීට අමතරව ගුවන් හමුදාව ගාල්ල, අකුරැස්ස, පිටබැද්දර, මගුර, බද්දේගම, පානදුගම, මිල්ලකන්ද කළුතර ප්‍රදේශයන්වල ද ගංවතුර තත්ත්වය නිරීක්ෂණය කර ඇත.

ගුවන් හමුදාව නිවේදනය කළේ ගුවනින් නිරීක්ෂණ කරන ලද තොරතුරු ආපදා අංශ වෙත ලබාදුන් බවය.

ගංවතුරට කොටුවී සිටින සතුන්ට ප්‍රදේශවාසීන් ආහාර ලබාදෙන අයුරුද දක්නට ලැබුණි.

මේ අතර මෙරට ජනතාව ආපදා තත්ත්වයන්ට මුහුණදුන් සෑම අවස්ථාවකදීම ඔවුන්ට සහන සලසන මනුසත් දෙරණ මෙවරත් අයහපත් කාලගුණයෙන් පීඩාවට පත් ජනතාවට සහන සැලසීමට ඉදිරිපත් වී සිටී.

ඒ අනුව මනුසත් දෙරණ ක්‍රියාන්විතය මගින් අදත් ගම්පහ සහ කොළඹ ප්‍රදේශ කිහිපයක අපදා තත්ත්වයෙන් පීඩාවට පත් ජනතාවට පිසූ ආහාර ලබාදීම සිදුකෙරුණි.

මේ අතර, පවතින වැසි සහිත කාලගුණය හෙට (16) සිට අඩුවනු ඇති බව කාලගුණ විද්‍යා දෙපාර්තමේන්තුව පවසයි.

කාලගුණ විද්‍යා දෙපාර්තමේන්තුව නාවික සහ ධීවර ප්‍රජාවට දැනුම් දෙන්නේ, ගිනිකොනදිග බෙංගාල බොක්ක ආශ්‍රිතව අඩුපීඩන කලාපයක් නිර්මාණය වී ඇති බැවින් මුහුදු ප්‍රදේශ කිහිපයක යාත්‍රා නොකරන ලෙසටය.

අද උදෑසන කොළඹ නගරයේ පැහැබර කාලගුණික තත්ත්වයක් දක්නට ලැබුණත් දහවල් වනවිට යළිත් කොළඹට තද වැසි ඇදහැලුණි.

ගතවූ පැය 24දී වැඩිම වර්ෂාපතනය වාර්තාවුණේ අම්පාර දිස්ත්‍රික්කයේ ඉලුක්කුච්චේනි ප්‍රදේශයෙන් වන අතර එය මිලිමීටර් 101.6ක් ලෙස සටහන්වී තිබේ.