පියාගේ වියෝවෙන් සංවේදී වූ පුංචි දියණිය

කැනඩාවේ ඔටාවාහි නිවසක් තුළ ඝාතනයට ලක් වූ කුඩා දරුවන් සිව්දෙනා ඇතුළු ශ්‍රී ලාංකිකයින් 06 දෙනාගේ අවසන් කටයුතු ඊයේ (17) එරට වේලාවෙන් පස්වරු එකට සිදු කෙරුණි.

කැනඩාවේ ඔටාවා නුවරට තදාසන්න බාර්හේවන් ප්‍රදේශයේ නිවසකදී ශ්‍රී ලාංකික එකම පවුලේ 5 දෙනෙකු ඇතුළු ශ්‍රී ලාංකිකයින් 06 දෙනෙක් අමානුෂික ලෙස ඝාතනය කෙරුණේ පසුගිය මාර්තු 6 වනදාය.

ඝාතනය සම්බන්ධයෙන් චෝදනා එල්ල වුණේ 19 හැවිරිදි ශ්‍රී ලාංකික ෆෙබ්‍රියෝ ද සොයිසා තරුණයාටය.

මෙම සිද්ධියෙන් මියගිය ශ්‍රී ලාංකිකයින් 6 දෙනාගේ අවමංගල්‍ය උත්සවය මෙරට වේලාවෙන් ඊයේ රාත්‍රී 10.30ට පමණ ආරම්භ විය.

එහිදි ජීවිතක්ෂයට පත් ලාංකිකයින්ගේ දේහ සම්මේලන මධ්‍යස්ථාන වෙත රැගෙන එනු ලැබීය.

මේ සඳහා බාර්හේවන් ප්‍රදේශයේ දිවිගෙවන බොහෝ දෙනකු සහභාගී වී සිටියේය.

එමෙන්ම ප්‍රහාරයෙන් දිවි බේරාගත් ශ්‍රී ලාංකික පවුලේ පියා වන ධනුෂ්ක වික්‍රමසිංහ ද අවමංගල්‍යය උත්සවයට සහභාගී වුණේ තියුණු ආයුධ ප්‍රහාරයෙන් මුහුණේ ඇතිවූ කැලැල් සහ දකුණු අතේ වෙන් වූ ඇඟිල්ල වෙළුම් පටිවලින් ආවරණය කරගනිමිනි.

එමෙන්ම ධනුෂ්කගේ පියා සහ සහෝදරයෙකු ද මෙම අවස්ථාවට සහභාගි ව සියේය.

මතක වස්ත්‍ර පිරි නැමීම සහ පැන් වැඩීමේ චාරිත්‍රයට ධනුෂ්ක එක්විය.

මෙම ප්‍රහාරයෙන් මියගිය වික්‍රමසිංහ පවුලේ හිතමිත්‍රයෙක් වන ගාමිණී අමරකෝන් මහතාගේ බිරිඳ සහ දියණියන් මෙරට සිට අවමංගල්‍ය උත්සවය සඳහා පටිගත පණිවුඩයක් යොමු කර තිබුණි.

අශේරී අමරකෝන් නැමති මිය ගිය ගාමිණි අමරකෝන් මහතාගේ 11 හැවිරිදි දියණිය මෙලෙස අදහස් පළ කළේ.

"මගේ තාත්තා ගැන මට කියන්න තියෙන්නේ ඔහු අප සියල්ලන්ටම විශිෂ්ඨ පියෙක් වගේම මගේ අම්මාට හොඳ සැමියෙක් වු බවයි. මෙහි සියල්ලන්ම ඔබ අහිමිවීම ගැන ශෝක වෙනවා. ඔබ කොහේ හිටියත් හොඳ ජීවිතයක් ලබනු ඇතැයි සිතනවා. අපට හැකි වූ විටෙක අප ඔබ හමුවට එනවා. සමුදෙන්නම් ඉතිං... දෙවි පිහිටයි."

"සමාවෙන්න අපට තවමත් ඔබට දුරින් සිටීමට සිදුවීම ගැන. නමුත් අශේරි සහ කෙයිලි දියණියන් සමග මම සැමවිටම ඔබ සමග ඉන්නවා ඔබට හැකි තරම් සමීපව. අප ඔබට ඒ තරමට ම ආදරෙයි. අපිට ඔබව නැතුව පාළුයි."

එම අවස්ථාවේ ගාමිණි අමරකෝන් මහතාගේ බිරිඳ ගීතිකාවක් ද ගායනා කළාය.

ප්‍රහාරයෙන් දිවිබේරාගත් ධනුෂ්ක වික්‍රමසිංහගේ ප්‍රකාශය මාධ්‍ය වෙත ඉදිරිපත් කළේ කැනඩාවේ බෞද්ධ කොංග්‍රසයේ අධ්‍යක්ෂ නාරද කොඩිතුවක්කු මහතා විසිනි.