පුංචි පුතුට මරු කැඳවූ බිහිසුණු අනතුර

වැල්ලවාය - මොනරාගල ප්‍රධාන මාර්ගයේ වැල්ලවාය අයි.ඕ.සී ඉන්ධන පිරවුම්හල අසල ප්‍රදේශයේ දී සිදුවූ අනතුරකින් අවුරුදු දෙකයි මාස අටක දරුවෙකු ජීවිතක්ෂයට පත්ව තිබේ.

ත්‍රීරෝද රථයක් සහ ටිපර් රථයක් එකිනෙක ගැටීමෙන් එම අනතුරක් සිදුව තිබිණි.

එම අනතුරින් ත්‍රීරෝද රථයේ ගමන් ගත් දරුවාගේ මව සහ පියා ද තුවාල ලබා වැල්ලවාය මූලික රෝහලට ඇතුළත් කර ඇත.

පසුව මව වැඩිදුර ප්‍රතිකාර සඳහා මොනරාගල දිස්ත්‍රික් මහ රෝහලට මාරු කර යවා ඇති බව "අද දෙරණ" වාර්තාකරු පැවසීය.

අනතුරින් මියගොස් ඇත්තේ වැල්ලවාය ආනපල්ලම ප්‍රදේශයේ පදිංචි දරුවෙකු වන අතර අනතුර සම්බන්ධයෙන් ටිපර් රථයේ රියදුරු වැල්ලවාය පොලීසිය විසින් අත්අඩංගුවට ගෙන ඇත.

සැකකාර රියදුරු වැල්ලවාය මහෙස්ත්‍රාත් අධිකරණයට ඉදිරිපත් කිරීමට නියමිතව තිබූ අතර සිද්ධිය සම්බන්ධයෙන් වැල්ලවාය පොලිස් ස්ථානයේ නිලධාරීන් විසින් ඉදිරි විමර්ශන සිදුකරයි.