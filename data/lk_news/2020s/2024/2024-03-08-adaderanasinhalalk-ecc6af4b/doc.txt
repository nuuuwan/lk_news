උතුරු කොරියාව, දකුණේ අගනුවර ඉලක්ක කර පෙරහුරුවක

උතුරු කොරියාව ඕනෑම මොහොතක යුද්ධයකට සූදානම් බව පිළිබිඹු කරමින් එරට නායක කිම් ජොං අන්, සිය කාලතුවක්කු හමුදාවේ වෙඩිතැබීමේ පෙරහුරුවක් මෙහෙයවීමට එක්වී තිබේ.

උතුරු කොරියානු රාජ්‍ය ප්‍රවෘත්ති සේවාව සඳහන් කළේ දකුණු කොරියානු දේශසීමාවේ රඳවා ඇති බලඇණියක් එහිදී සතුරු අගනුවරට ප්‍රහාරයක් එල්ල කරන ආකාරය අත්හදාබැලූ බවයි.

මිලියන 10ක ජනකායක් වෙසෙන දකුණු කොරියාවේ සෝල් අගනුවරට ප්‍රහාරයක් එල්ල කිරීම සඳහා අවශ්‍ය බලය මෙමගින් අත්හදාබලා ඇති බව වාර්තා වෙයි.

එමගින් වැදගත් හමුදාමය පෙරහුරුවක් සපුරාලීමට හැකි වූ බවත්, එය තම යුද ශක්තිය විදහා පෑමක් බවත් උතුරු කොරියානු රාජ්‍ය ප්‍රවෘත්ති සේවාව සඳහන් කළේය.

කෙසේ නමුත් උතුරු කොරියාව මෙම ප්‍රහාර එල්ල කර ඇත්තේ දකුණු කොරියාව දෙසට නොව කහ මුහුදටයි.

එම පෙරහුරුව ඊයේ (07) පෙරවරු 11 සිට පස්වරු 5 දක්වා පැවති බව දකුණු කොරියානු ඒකාබද්ධ මාණ්ඩලික ප්‍රධානී කාර්යාලය සඳහන් කළේය.

උතුරු කොරියාව මෙම කාලතුවක්කු ප්‍රහාර පෙරහුරුව සිදුකර ඇත්තේ, දකුණු කොරියාව සහ අමෙරිකා එක්සත් ජනපදය අතර, ඒකාබද්ධ නාවික අභ්‍යාසයක් ක්‍රියාත්මක වන අතරතුර ය.

පසුගිය සඳුදා ආරම්භ වූ එම වාර්ෂික යුද අභ්‍යාසය සඳහා පෙර වසරට වඩා වැඩි සෙබළු සංඛ්‍යාවක් සහභාගීවීම විශේෂත්වයකි.

උතුරු කොරියානු රාජ්‍ය ප්‍රවෘත්ති සේවය කියා සිටියේ ඊයේ පෙරහුරුව තුළින් සැබෑ යුද්ධයකට මුහුණදීම සඳහා උතුරු කොරියාවේ සූදානම පෙන්නුම්කළ බවයි.

කෙසේ නමුත් සිය අගනුවර ඉලක්ක කරගනිමින් ප්‍රකෝපකාරී අභ්‍යාසයක නිරත වූ බවට දකුණු කොරියානු ආරක්ෂක අමාත්‍යවරයා උතුරු කොරියාවට චෝදනා කළේය.