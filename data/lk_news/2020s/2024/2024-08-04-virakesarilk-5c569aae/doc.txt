தமிழ் பொதுவேட்பாளர், பங்குதாரர்களிடம்  சில கேள்விகள்

வடக்கு, கிழக்கை மையப்படுத்திய அரசியல், சிவில் கட்டமைப்புக்கள் புதிதாகவோ அல்லது கூட்டாகவோ உருவாகின்றபோது சமகாலத்தில் காணப்படுகின்ற கட்டமைப்புக்களில் நீடிக்கின்ற குறைபாடுகள், கடந்த காலத்தில் இழைக்கப்பட்ட தவறுகள் என்று அனைத்தையும் சீர்செய்யும் புதிய மாற்றத்துக்கானது என்றே பிரதிபலிக்கப்படுகின்றன.

ஆனால் கட்டமைப்புக்களோ, கூட்டுக்களோ உருவாக்கப்பட்டதன் பின்னர் அவற்றின் மாற்றத்துக்கான கோசத்தின் சீத்துவக்கேட்டையும், அவை ஏலவே இருக்கின்ற கட்டமைப்புக்களை, கூட்டுக்களை விடவும் பிற்போக்குத்தனமாக சிந்திப்பதையும், செயற்படுவதையும் நிகழ்காலத்தில் கண்கூடாகக்காண முடிகிறது.

அந்த வகையில், நாட்டின் ஒன்பதாவது ஜனாதிபதித் தேர்தல் செப்டெம்பர் 21 ஆம் திகதி நடைபெறவுள்ள நிலையில், தமிழ் மக்களை தேசமாக திரளச் செய்வதற்கும், அபிலாஷைகளை வெளிப்படுத்துவதற்குமாக 'தமிழ் பொதுவேட்பாளர்' களமிறக்கப்படவுள்ளார்.

இதற்காக தமிழ்த் தேசியப் பொதுக்கட்டமைப்பு உருவாக்கப்பட்டுள்ளது. சிவில் அமைப்புக்களின் பிரதிநிதிகளை உள்ளடக்கிய தமிழ் மக்கள் பொதுச்சபையின் அங்கத்தவர்களில் எழுவரும், தமிழ் மக்கள் கூட்டணி, ரெலோ, புளொட், ஈ.பி.ஆர்.எல்.எப்., ஜனநாயகப் போராளிகள் கட்சி, தமிழ்த் தேசியக் கட்சி, தமிழ்த் தேசிய பசுமை இயக்கம் ஆகிய ஏழு கட்சிகளின் பிரதிநிதிகளுக்கும் இடையில் உடன்படிக்கை கைச்சாத்திடப்பட்டுள்ளது.

தமிழர் அரசியலில் முன்னெப்போதும் கண்டிராத நிகழ்வாகவும், ஆரோக்கியமானதொரு முன்னகர்வாகவும் மேற்படி உடன்பாடு பார்க்கப்பட்டாலும், அதுகுறித்து பல்வேறு கேள்விகளும் விமர்சனங்களும் வெகுவாகவே எழுந்துள்ளன.

அந்தக் கேள்விகளும், விமர்சனங்களும் நிச்சயமாக தமிழ் பொதுவேட்பாளர் நிறுத்தப்படுவது சரியா, தவறா என்பதை அடியொற்றியதாக இருக்கப்போவதில்லை. தமிழ் பொதுவேட்பாளர் என்ற கருத்திட்டத்தின் 'நதிமூலம் ரிஷிமூலத்தை' ஆராய்வதாகவும் இருக்கப்போவதில்லை.

மாறாக, தமிழ் பொதுவேட்பாளருக்கான பொதுக்கட்டமைப்பின் கட்டமைப்பு, செயற்பாடுகள், உடன்படிக்கையில் கைச்சாத்திடப்பட்ட பங்குதாரர்களின் பிரதிபலிப்புக்களால் ஏற்பட்டுள்ள விளைவே எனலாம்.

முதலாவதாக, தமிழ் பொதுவேட்பாளருக்கான பொதுக்கட்டமைப்பில் கைச்சாத்திட்டுள்ள அரசியல் கட்சிகளின் முன்னால் எழுகின்ற கேள்விகளை பார்க்கலாம்.

தற்போது வரையில் மர்மங்கள் விலாக ஜனநாயக பேராளிகள் கட்சியின் தோற்றத்தை தவிர, ஏனைய விடுதலை இயக்கங்களான ரெலோ,புளொட், ஈ.பி.ஆர்.எல்.எப் ஆகியவற்றுக்கும், விக்னேஸ்வரனின் தமிழ் மக்கள் கூட்டணி, சிறிகாந்தாவின் தமிழ்த் தேசியக் கட்சி, ஐங்கரநேசனின் தமிழ்த் தேசிய பசுமை இயக்கம் ஆகியவற்றுக்கென அர்ப்பணிக்கப்பட்ட வரலாறொன்று உண்டு.

ஆகக்குறைந்தது உள்ளுராட்சி மன்றங்கள் முதல் ஆகக்கூடியது பாராளுமன்றம் வரையில் வடக்கு,கிழக்கு தமிழ் மக்கள் ஆணைவழங்கி பிரதிநிதித்துவ அந்தஸ்தும் அளித்திருக்கின்றார்கள்.

அவ்வாறிருக்கையில் அமைப்பு சார்ந்த அந்தஸ்துள்ள சி.அ.யோதிலிங்கம், அரசியல் ஆய்வாளர் யதீந்திரா தவிர்ந்த ஏனைய ஐந்து தனிநபர்களுடன் எவ்வாறு 'சம அந்தஸ்து' அளித்து பொதுக்கட்டமைப்பு உடன்பாடொன்றுக்குச் செல்வீர்கள்?

ஜனநாயகத்தின் ஐந்தாவது தூணாக சிவில் அமைப்புக்களை அங்கீகரிப்பதற்கான உரையாடல்கள் நடைபெற்று வரும் சமகாலத்தில் சிவில் அமைப்புக்களுக்கு  (தனிநபர்களுக்கும்) சம அந்தஸ்து அளித்து உடன்பாடு செய்யப்படுவதானது அடிப்படை முரண்நகை என்ற புரிதலை மூன்று தசாப்தத்துக்கு மேலாக அரசியல் செய்யும் தரப்பினரால் ஏன் உணர்ந்து கொள்ள முடியவில்லை?

சிவில் அமைப்பின் கூட்டு தமிழ் மக்கள் பொதுச்சபை என்று காண்பிக்கப்பட்டாலும் வெறும் ஏழு தனிநபர்கள் தான், மூன்று, நான்கு தசாப்த ஆயுத, ஜனநாயக வழியில் போராடிய உங்களை கையாளப்போகின்றார்கள் என்பதும், ஒவ்வொரு கட்சிகளுக்கும் தனித்தனியான கட்டமைப்புக்கள் காணப்படுவதால் பொதுவேட்பாளருக்கான வாக்குகளை அரசியல்கட்சிகளை வைத்தே இலவாக சேகரிக்க முடியும் என்பதாலும் தான் சம அந்தஸ்துடன் கைகோர்த்திருக்கின்றார்கள் என்ற புரிதல் தற்போதாவது ஏற்பட்டுள்ளதா?

தமிழ்த் தேசியக் கூட்டமைப்பில் அங்கம் வகித்தபோது இலங்கைத் தமிழரசுக்கட்சியிடம் சம அந்தஸ்துக்கோரிப் போராடி தோல்வி கண்டதன் பின்னரும், மேட்டுக்குடி அரசியல்வாதிகள், ஒட்டுக்குழுக்கள், அரச மற்றும் புலனாய்வுக் கட்டமைப்புக்களின் பினாமிகள் என்றெல்லாம் விமர்சித்த இதே சிவில் தரப்பினரை உங்களுக்கு சமமானவர்கள் என்று ஏற்றுக்கொண்டமை அதியுச்ச 'சகிப்புத்தன்மை' எனலாம்.

அரசியல்கட்சிகளுக்கு நிகரான சம அந்தஸ்தைக் கொண்டிருக்கும் ஏழுவரும் அரசசேவை, கற்றல்,கற்பித்தல் உள்ளிட்ட செயற்பாடுகளுக்கு அப்பால் முழுநேர பொதுவாழ்வுக்காக எவ்வளவு தூரம் தங்களை அர்ப்பணிப்பதற்கு தயாராக உள்ளீர்கள்?

ஜனாதிபதி தேர்தல் ஒத்திவைக்கப்பட வேண்டும், இரண்டாவது வாக்கு தென்னிலங்கை தலைவருக்கு வழங்கப்பட வேண்டும் என்று பகிரங்க வெளியில் கூறும் விக்னேஸ்வரன் முதல், இரகசிய சந்திப்புக்களை மேற்கொள்ளும் ஜனநாயக போராளிகள் வரையில் உடன்பாடு செய்திருக்கும் அனைத்து அரசியல் கட்சிகளின் பிரதிபலிப்புக்களுக்கும் சம அந்தஸ்துள்ள ஏழுவரும் பொறுப்புக்கூறத் தலைப்பட்டிருக்கின்றீர்கள் என்பதை ஏற்றுக்கொள்கின்றீர்களா?

அரசியல் கட்சிகளில் பெண்களின் பிரதிநிதித்துவம், பால்நிலை சமத்துவம் பற்றிய உரையாடல்களையெல்லாம் செய்திருந்த சிவில் அமைப்பினர் பொதுக்கட்டமைப்பின் அங்கத்துவத்தில் ஒருபெண் சிவில் பிரதிநித்துவத்துக்கு கூட அங்கீகாரம் வழங்காமைக்கான காரணம் என்ன?

யாழ். மற்றும் தென்னிகிழக்கு பல்கைல்கழக மாணவர்களும், வலிந்து காணாமலாக்கப்பட்ட உறவுகளின் சங்கத்தினரும் பொதுவேட்பாளருக்கு ஆதரவளித்த பின்னரும், அவர்களுக்கான பிரதிநிதித்துவ அந்தஸ்து அளிக்காமைக்கான காரணம் என்ன?

ஏழு சிவில் பிரதிநிதிகளில் மூவர் திருகோணமலை, அம்பாறை, மட்டக்களப்பை பிரதிநிதித்துவம் செய்ய ஏனைய நால்வரும் யாழ்ப்பாணத்தை பிரதிநிதித்துவம் செய்யும் நிலையில் போரின் கோரத்தைக் கண்ட முல்லைத்தீவு, ஆக்கிரமிப்பின் தீவிரத்தில் உள்ள வவுனியா, அடையாள அழிப்புக்குள்ளாகும் மன்னார், உணர்வு பூர்வமான கிளிநொச்சி ஆகிய மாவட்டங்களுக்கான பிரதிநித்துவ அந்தஸ்து அளிக்கப்படாமைக்கான காரணம் என்ன?

முல்லைத்தீவு, மன்னார், வவுனியா, கிளிநொச்சி ஆகிய மாவட்டங்களைச் சார்ந்த சிவில் பிரதிநிதித்துவங்கள் தமிழ் மக்கள் பொதுச்சபையில் இல்லையா? அல்லது இருந்தும் அவர்களுக்கு பொதுக்கட்டமைப்பில் அங்கத்துவம் வகிக்கும் அளவுக்கு அந்தஸ்து இல்லையென்று கருதுகின்றீர்களா?

மூன்றாவதாக, அரசியல்,சிவில் கூட்டில் உருவான தமிழ்த் தேசியப் பொதுக்கட்டமைப்பின் முன்னாள் எழுகின்ற கேள்விகளையும் கருத்தியல் ரீதியான முரண்பாடுகளையும் பார்க்கலாம்.

பொதுக்கட்டமைப்பு விரிவுபடுத்தப்படும் என்று கூறிவாரங்கள் கடந்துவிட்டபோதும் ஆகக்குறைந்தது அனந்தி சசிதரனைக் கூட உள்ளீர்ப்பதற்கு நடவடிக்கைகள் எடுக்கப்படாமை ஏன்?

பொதுக்கட்டமைப்பின் பங்குதாரர்களாக உள்ள பதினான்கு பேரில் ஒருவர்கூட தான் பொதுவேட்பாளராக களமிறங்குகின்றேன் என்ற சுயமாக முன்வருவதற்கு தயாரில்லாத நிலைமையே காணப்படுகின்றமையானது எத்துணை துயரமானது.

குறிப்பாக அரசியல்பிரதிநிதிகளுக்கு அப்பால் ஏழு சிவில் பிரதிநிதிகளில் ஒருவர் கூட முன்வராத நிலைமையானது, பொதுவேட்பாளரின் விளைவை ஏலவே உணர்ந்து விட்டார்களோ என்ற சந்தேகத்தை தோற்றுவிக்கிறது.

அதுமட்டுமல்ல, கட்டமைப்பில் உள்ள ஒருவர் வேட்பாளராக போட்டியிடுவதற்கு (அரசியல் தலைவராக இருந்தாலும் சரி, சிவில் பிரதிநிதியாக இருந்தாலும் சரி) முன்வந்தால் கூட அதில் உள்ள ஏனையவர்களால் நிராகரிக்கப்படுகின்ற அளவில் தான் அக்கட்டமைப்பின் அங்கத்தவர்களிடையே 'இதயசுத்தியான' பிணைப்பு காணப்படுகின்றது

அரசியல்கட்சிகளைப் பொறுத்தவரையில் அங்கீகாரமுடைய தமிழ் மக்கள் கூட்டணி, ரெலோ, புளொட், ஈ.பி.ஆர்.எல்.எப் ஆகியன தமது கட்சியையோ சின்னத்தையோ பொதுவேட்பாளர் களமிறங்குவதற்காக வழங்குவதற்கு தயாராக இல்லை.

ஐந்து கட்சிகளின் கூட்டிணைவான ஜனநாயகத் தமிழ்த்தேசியக் கூட்டணியையும், குத்துவிளக்குச் சின்னத்தையும் கூட வழங்குவதற்கு அதன் பங்காளிகளுக்கு கூட்டாக விரும்பமில்லை. காரணம், அடுத்த பாராளுமன்றத்தேர்தலில் அந்தச் சின்னத்தை பயன்படுத்த வேண்டியிருப்பதால் 'தமிழ் பொதுவேட்பாளர் தடுக்கி விழுந்தால்' மக்கள் மத்தியில் செல்வது கடினமாக இருக்கும் என்பதாலாகும்.

தமிழ் மக்கள் கூட்டணி தனது கட்சியையும், சின்னத்தையும் வழங்கினால்கூட அதனை ரெலோ,புளொட், ஈ.பி.ஆர்.எல்.எப் ஏற்றுக்கொள்ளும் மனோநிலையில் இல்லை. விக்னேஸ்வரனின் இரண்டாவது விருப்பு வாக்கு கூற்றால் சிவில் பிரதிநிதிகளும் அக்கட்சியை அங்கீகரிப்பதற்கு உடன்பாடு இல்லை.

ரெலோ,புளொட், ஈ.பி.ஆர்.எல்.எப் ஆகியனவற்றில் ஏதேனும் ஒன்று தமது கட்சியையும், சின்னத்தையும் வழங்கினால் கூட, அவற்றின் 'கடந்தகாலத்தின் மீதான கரிசனையால்' சிவில் தரப்பின் பிரதிநிதிகள் நிராகரிக்கும் நிலைமை தான் உள்ளது.

அதுமட்டுமன்றி, சிவில் அமைப்பின் பிரதிநிதிகளாக உள்ள ஏழுவருக்கும் இடையில்கூட பரஸ்பர புரிதலில்லை, நம்பகத் தன்மை இல்லை, தம்மை விட மற்றவர் முன்னிலை பெற்றுவிடுவாரோ, பிரபல்யம் அடைந்துவிடுவாரோ என்ற குறுகிய எண்ணங்களால் அதீதமாக 'துருவப்படுத்தப்பட்ட' நிலைமைகள் தான் காணப்படுகின்றன.

இந்த யதார்த்த நிலையில், வடக்கு,கிழக்கு தமிழ் மக்களை தேசமாக திரட்டுவதற்கும், தென்னிலங்கை வேட்பாளர் ஒருவர் பெறுகின்ற வாக்குகளை விட ஒருவாக்கேனும் அதிகமாகப் பெற்றுக்கொள்வதற்கு முனைவதற்கு முன்னதாக ஆகக்குறைந்தது தமிழ்த் தேசியப் பொதுக்கட்டமைப்பில் உள்ள 14பிரதிநிதிகளும் இதயசுத்தியுடன் ஒன்றிணைந்து செயற்படுவார்களா?

முதற்தடவையாக முன்னெடுக்கப்படும் தமிழ் பொதுவேட்பாளர் முயற்சி பின்னடைவுகளைச் சந்தித்தால் பொதுக்கட்டமைப்பு கூட்டுப்பொறுப்புடன் பொறுப்புக்கூறல் செய்யுமா?