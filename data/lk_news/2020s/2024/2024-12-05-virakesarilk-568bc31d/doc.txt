மின்சார வேலியில் சிக்கி உயிரிழந்த யானையின் வயிற்றில் 10 ரூபா நாணயம்!

கலாவாவி தேசிய பூங்காவில் கடந்த வாரம் மின்சார வேலியில் சிக்கி உயிரிழந்த தீக தந்து -1 எனும் யானையின் பிரேத பரிசோதனையின்போது, யானையின் வயிற்றிலிருந்து 10 ரூபா நாணயமொன்று எடுக்கப்பட்டுள்ளதாக வனஜீவராசிகள் பாதுகாப்பு திணைக்களத்தின் கால்நடை சத்திர சிகிச்சை வைத்தியர் சந்தன ஜயசிங்க தெரிவித்துள்ளார்.

9 அடி 2 அங்குல உயரம் கொண்ட 45 முதல் 50 வயது மதிக்கத்தக்க இந்த யானை கலாவாவி தேசிய பூங்காவுக்கு அருகில் உள்ள வீடொன்றை சுற்றி பொருத்தப்பட்டிருந்த மின்சார வேலியில் சிக்கியே உயிரிழந்திருந்தது.

மின்சாரம் தாக்கியதால் ஏற்பட்ட மாரடைப்பு காரணமாக இந்த யானை உயிரிழந்துள்ளதாக வைத்தியர் ஜயசிங்க உறுதிப்படுத்தியிருந்தார்.

பின்னர், வனஜீவராசிகள் பாதுகாப்பு திணைக்கள அதிகாரிகள் யானையின் தலையை தந்தங்களுடன் அகற்றி எஞ்சிய உடற்பாகங்களை கல்கிரியாகம வனஜீவராசிகள் பாதுகாப்பு திணைக்களத்துக்கு கொண்டு சென்றுள்ளனர்.

அங்கு மேற்கொள்ளப்பட்ட பிரேத பரிசோதனையின்போதே யானையின் வயிற்றிலிருந்து 10 ரூபா நாணயம் எடுக்கப்பட்டுள்ளது.

இந்த மரணம் தொடர்பில் காப்புறுதி நிறுவனமொன்றின் முகாமையாளர் கைது செய்யப்பட்டு நீதிமன்றில் ஆஜர்படுத்தப்பட்ட பின்னர், டிசம்பர் 12ஆம் திகதி வரை விளக்கமறியலில் வைக்கப்பட்டுள்ளமை குறிப்பிடத்தக்கது.