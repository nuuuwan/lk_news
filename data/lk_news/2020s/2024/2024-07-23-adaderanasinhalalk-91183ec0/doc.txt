මැර පොලිස් ප්‍රහාරයෙන් රේගු නිලධාරියා රෝහලට

කළුතර වෙරළ සංරක්ෂණ වැඩසටහනකට සහභාගී වූ රේගු නිලධාරියෙකු, සිවිල් ඇඳුමින් සැරසුණ කළුතර දකුණ පොලීසියේ නිලධාරින් සිව්දෙනෙකු විසින් පසුගියදා අත්අඩංගුවට ගැණුනි.

පහරකෑමට ලක්වූ රේගු නිලධාරියා මේ වනවිට කළුතර ශික්ෂණ රෝහලේ ප්‍රතිකාර ලබයි.

රේගු දෙපාර්තමේන්තුවේ පරිපාලන නිලධාරියෙකු වන වීරවර්ණ ප්‍රේමරත්න මහතා පෙරේදා දිනයේදී කළුතර වෙරළේ සංරක්ෂණ කටයුත්තක් නිරීක්ෂණය කිරීමට ගොස් තිබුණි.

එම නිරීක්ෂණයෙන් අනතුරුව සිය නිවස වෙත යාමට සඳහා තමන්  කළුතර දුම්රිය ස්ථානයට එන අතරවාරයේදී සිවිල් ඇඳුමින් සැරසුණ පුද්ගලයින් සිව්දෙනෙක් දැඩි ස්වරයෙන් ප්‍රශ්න කරමින් තමාගේ අනන්‍යතාව විමසූ බවය.

නමුත් රේගු නිලධාරියාගේ ජාතික හැඳුනුම්පත දින කිහිපයකට පෙර අස්ථානගතවීම හේතුවෙන් එය ඉදිරිපත් කිරීමට ඔහු අපොහොසත් වී තිබුණි.

එම අවස්ථාවේදී සිවිල් ඇඳුමින් සැරසුණ පුද්ගලයින් රේගු නිලධාරියාට පහර දී තිබුණේ ඔවුන් කළුතර පොලිසියේ නිලධාරින් බව පවසමින්ය.

පොලිස් අනන්‍යතාව තහවුරු කිරීම සඳහා ඔවුන්ගේ හැඳුනුම්පතක්ද රේගු නිලධාරියා විසින් ඉල්ලා සිටි නමුත් ඒ කිසිවක් ඔවුන් රේගු නිලධාරියාට ඉදිරිපත් කර නැත.

අනතුරුව ඔවුන් රේගු නිලධාරියාට මාංචු දමා ත්‍රිරෝද රථයක නංවාගෙන කළුතර දකුණ පොලිස් ස්ථානය වෙත රැගෙනගොස් තිබුණේ, අත්අඩංගුවට ගැනීමට කිසිදු හේතුවක් දැනුම් දීමකින් තොරවය.

කෙසේවෙතත් පොලීසියට රැගෙන ගොස් සිදුකළ ප්‍රශ්න කිරීම්වලින් අනතුරුව රේගු නිලධාරියා ඇප මත මුදාහැර තිබුණි.

නමුත් පහරකෑමෙන් ඇති වූ සුළු තුවාල හේතුවෙන් රේගු නිලධාරියා මේවන විට කළුතර ශික්ෂණ රෝහලේ ප්‍රතිකාර ලබයි.

මෙසේ පහර කෑමට ලක්වුණේ කළුතර ප්‍රදේශයේම පදිංචි 53 හැවිරිදි දෙදරු පියෙකි.

අපරාධ නඩු විධාන සංග්‍රහයේ නීති ප්‍රතිපාදනවලට අනුව හේතු දැක්වීමකින් තොරව සැකකරුවෙකු අත්අඩංගුවට ගත හැකි ද?

එසේම සිවිල් ඇඳුමෙන් සැරසී සිටින ආරක්ෂක නිලධාරින්ට තමාගේ අනන්‍යතාවය තහවුරු නොකර සැකකරුවෙක් මෙසේ අත්අඩංගුවට ගත හැකිද?

මේ සම්බන්ධයෙන් "අද දෙරණ" කළුතර දකුණ පොලිසියේ ස්ථානාධිපතිවරයාගෙන් කළ විමසීමකදී ඔහු පැවසුවේ, සිද්ධිය සම්බන්ධයෙන් කිසිවක් ප්‍රකාශ කළ නොහැකි බවය.