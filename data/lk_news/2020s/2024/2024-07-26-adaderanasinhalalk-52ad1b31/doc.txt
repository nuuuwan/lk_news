මාරක අනතුරින් පිය - පුතු දෙදෙනාටම දිවි අහිමිවෙයි

පිටිගල, මාපලගම මාර්ගයේ මත්තක ප්‍රදේශයේ දී ට්‍රක් රථයක් සහ මෝටර් රථයක් මුහුණට මුහුණ ගැටීමෙන් සිදුවු අනතුරින් එකම පවුලේ පියා සහ පුතු ජීවිතක්ෂයට පත්ව තිබේ.

අනතුරින් කාන්තාවන් දෙදෙනෙකු තුවාල ලබා ඇල්පිටිය මූලික රෝහලට ඇතුළත් කර ඇති බව පොලීසිය පවසයි.

මෝටර් රථයේ ගමන් කර ඇත්තේ එකම පවුලේ පිරිසක් වන අතර, අනතුරින් මියගිය අය අතර මෝටර් රථය පැදවූ පුද්ගලයා ද වේ.

අනතුරට මැදිවීමෙන් යතුරුපැදියෙන් මාර්ගයේ ගමන් කරමින් සිටි විදුහල්පතිවරයෙකු ද සුළු තුවාල ලබා ඇල්පිටිය මූලික රෝහල වෙත ඇතුළත් කර තිබුණි.

අනතුර සම්බන්ධයෙන් ට්‍රක් රථ රියදුරු පිටිගල පොලීසිය විසින් අත්අඩංගුවට ගෙන තිබේ.

මේ අතර බඩල්කුඹුර - මොනරාගල ප්‍රධාන මාර්ගයේ ත්‍රීරෝද රථයක් ටිපර් රථයක මුහුණට මුහුණ ගැටීමෙන් සිදුවු අනතුරකින් කාන්තාවක් ජීවිතක්ෂයට පත්ව තිබේ.

ත්‍රීරෝද රථයේ ගමන් ගත් 41 හැවිරිදි බඩල්කුඹුර කලුගහවාඩිය ප්‍රදේශයේ පදිංචි කාන්තාවක් එලෙස ජීවිතක්ෂයට පත්ව ඇත.

තුවාල ලැබූ ත්‍රීරෝද රථයේ සහ ටිපර් රථයේ රියදුරු මොනරාගල දිස්ත්‍රික් මහ රෝහලට ඇතුළත් කර තිබේ.