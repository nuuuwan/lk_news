සනත් නිශාන්ත ට අවසන් ගෞරව දැක්වීමට අවස්ථාව

අද (25) අලුයම කොළඹ - කටුනායක අධිවේගී මාර්ගයේ සිදුවු රිය අනතුරකින් රාජ්‍ය අමාත්‍ය සනත් නිශාන්ත මහතා ජීවිතක්ෂයට පත් වුණි.

මේ වනවිට කොළඹ ජයරත්න මල්ශාලාවේ තැන්පත් කර ඇති රාජ්‍ය අමාත්‍යවරයාගේ දේහය හෙට (26) පුත්තලම නිවස වෙත රැගෙන යාමට නියමිත අතර අවසන් කටයුතු ඉරිදා සිදුකිරීමට නියමිතය.

කොළඹ - කටුනායක අධිවේගී මාර්ගයේ 11 වැනි කිලෝමීටර් කනුව අසලදි අද අලුයම දෙකට පමණ රාජ්‍ය අමාත්‍ය සනත් නිශාන්ත මහතා රැගත් සුඛෝපභෝගි ජීප් රිය අනතුරට ලක්විය.

කටුනායක සිට කොළඹ දෙසට ගමන් කළ කන්ටේනර් රථයක් ඉස්සර කිරීමට යාමේදි එම ජීප් රථය කන්ටේනර් රථයේ පිටුපස ගැටී අනතුරුව ආරක්ෂිත වැටේ ගැටී තිබුණි.

අනතුර සිදු වන අවස්ථාවේ ජීප් රථයේ රාජ්‍ය අමාත්‍යවරයා, රියදුරු හා රාජ්‍ය අමාත්‍යවරයාගේ ආරක්ෂාවට සිටි පොලිස් නිලධාරියා සිට තිබුණි.

රාජ්‍ය අමාත්‍යවරයා හලාවත ප්‍රදේශයේ විවාහ උත්සවයකට සහභාගිවී නැවත කොළඹ දෙසට පැමිණෙමින් සිටියදී මෙම අනතුරට මුහුණ පා තිබුණි.

පසුව ඔවුන් රෝහල්ගත කිරීමට පියවර ගෙන ඇති අතර ඒ වන විටත් රාජ්‍ය අමාත්‍යවරයා හා පිටුපස අසුනේ සිටි ඔහුගේ ආරක්ෂක නිලධාරියා මියගොස් සිටි බව රෝහල් ආරංචි මාර්ග පැවසීය.

ජීප් රථයේ රියදුරු ද තුවාල ලබා මේ වනවිට රාගම ශික්ෂණ රෝහලේ ප්‍රතිකාර ලබයි.

දේහයන් පිළිබඳ මහෙස්ත්‍රාත් පරීක්ෂණය වැලිසර ප්‍රධාන මහෙස්ත්‍රාත් ධම්මික උඩුවේවිදාන මහතා විසින් සිදු කරනු ලැබීය.

පශ්චාත් මරණ පරීක්ෂණයෙන් අනතුරුව රාජ්‍ය අමාත්‍යවරයාගේ දේහය කොළඹ බලා රැගෙන එනු ලැබීය.

අද පස්වරු 6ට පමණ රාජ්‍ය අමාත්‍ය සනත් නිශාන්ත මහතාගේ දේහය මහජන ගෞරවය සඳහා බොරැල්ල ජයරත්න මල්ශාලාව වෙත රැගෙන ආවේය.

දේහය හෙට පෙරවරු 10.30 ට පුත්තලමේ පිහිටි නිවස වෙත රැගෙන යාමට නියමිත අතර අවසන් කටයුතු ලබන ඉරිදා සිදු කිරීමට නියමිතව තිබේ.

රාජ්‍ය අමාත්‍ය සනත් නිශාන්ත මහතා 1975 මැයි මස 03 වනදා උපත ලැබූ අතර ඒ මහතා මියයන විට 48 වන වියේ පසුවුණි.

1997 වසරේදී ආරච්චිකට්ටුව ප්‍රාදේශීය සභාවට තරගකරමින් දේශපාලනයට පිවිසි ඒ මහතා පසුව 2004 වසරේදී වයඹ පළාත් සභාවටත් 2015 දී පළමුවරට පාර්ලිමේන්තුවටත් තේරී පත්විය.

මිය යනවිට ඔහු ග්‍රාමීය ජල සම්පාදන රාජ්‍ය අමාත්‍යවරයා ලෙස කටයුතු කළේය.

ඔහු සමඟ මියගිය ඔහුගේ ආරක්ෂක නිලධාරියා වන්නේ පොලිස් කොස්තාපල් අනුරුද්ධ ජයකොඩි මහතාය.