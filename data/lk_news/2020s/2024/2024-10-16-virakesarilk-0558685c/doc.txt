உதய கம்மன்பிலவுக்கு 3 நாட்கள் காலக்கெடு வழங்கியது அரசாங்கம்

உயிர்த்த ஞாயிறு தாக்குதல்கள் தொடர்பான இமாம் மற்றும் அல்விஸ் விசாரணைக்குழு அறிக்கைகள் கிடைக்கப்பெற்ற பின்னரும் அவற்றை வெளிப்படுத்தாமல் மறைத்து வைத்திருப்பது குற்றமாகும். எனவே அவற்றை உரிய தரப்பினரிடம் ஒப்படைப்பதற்கு முன்னாள் பாராளுமன்ற உறுப்பினர் உதய கம்மன்பிலவுக்கு அரசாங்கம் 3 நாட்கள் காலக்கெடு வழங்கியுள்ளது.

உயிர்த்த ஞாயிறு தாக்குதல்கள் தொடர்பில் ஓய்வுபெற்ற நீதியரசர்களான இமாம் மற்றும் அல்விஸ் ஆகியோர் சமர்ப்பித்த அறிக்கைகளை அரசாங்கம் 7 நாட்களுக்குள் வெளிப்படுத்த வேண்டும் என்று பாராளுமன்ற உறுப்பினர் உதய கம்மன்பில வலியுறுத்தியிருந்தார்.

இது தொடர்பில் நேற்று செவ்வாய்க்கிழமை (15) இடம்பெற்ற அமைச்சரவை தீர்மானங்களை அறிவிக்கும் ஊடகவியலாளர் மாநாட்டில் கேள்வியெழுப்பிய போது அமைச்சரவை பேச்சாளர் விஜித ஹேரத் இதனைத் தெரிவித்தார்.

அரசாங்கம் என்ற ரீதியில் நாம் பொறுப்புணர்வுடனேயே செயற்படுகின்றோம். அதற்கமைய உயிர்த்த ஞாயிறு தாக்குதல்கள் தொடர்பான விசாரணைகளை முறையாக முன்னெடுத்து வருகின்றோம். எவ்வாறிருப்பினும் முன்னாள் பாராளுமன்ற உறுப்பினர் உதய கம்மன்பிலவிடம் இது குறித்த ஏதேனும் அறிக்கைகள் காணப்பட்டால் அதனை அவர் உடனடியாக வெளிப்படுத்த வேண்டும்.

முடிந்தால் அந்த அறிக்கைககளை அரசாங்கத்திடம் கையளிப்பதற்கு உதய கம்மன்பிலவுக்கு 3 நாட்கள் கால அவகாசம் வழங்குகின்றோம். அவ்வாறு வழங்கினால் விசாரணைகளை முன்னெடுப்பது எமக்கும் இலகுவாக இருக்கும். அரசாங்கத்திடமுள்ள அறிக்கைகள் தொடர்பில் முறையாக விசாரணைகளை முன்னெடுக்கின்றோம்.

அவற்றின் பக்கங்கள் குறைவடைந்துள்ளதா இல்லையா என்பது விசாரணைகளின் நிறைவிலேயே தெரியவரும். கம்மன்பிலவுக்கு அறிக்கைகள் கிடைக்கப்பெற்றும் அவர் அதனை உரிய தரப்பினரிடம் கையளிக்காமல் வைத்திருக்கின்றார் என்றால் அதுவும் குற்றமாகும். அவருக்கு எவ்வாறு அவை கிடைத்தன என்பதையும் ஆராய வேண்டும். அரசாங்கம் மாத்திரமின்றி மக்களும் அவற்றை அறிந்து கொள்ள விரும்புகின்றனர்.

எதற்காக இவ்வளவு காலம் அவர் அந்த அறிக்கைகளை மறைத்து வைத்துக் கொண்டிருந்தார்? அதுவும் தவறல்லவா? எனவே 3 நாட்களுக்குள் அவர் அதனை கையளிக்க வேண்டும் என்றும் வலியுறுத்துகின்றோம். அவர் முன்னாள் ஜனாதிபதி கோட்டாபய ராஜபக்ஷ அரசாங்கத்தில் அமைச்சராக பதவி வகித்தார். கோட்டாபய பதவி விலகிய போது உதய கம்மன்பில இந்த அறிக்கைகளையும் எடுத்துச் சென்றிருக்கலாம் என்றார்.