ටෙලිකොම් අතුරු තහනම ඉවත් කරන්නැයි ඉල්ලයි

ශ්‍රී ලංකා ටෙලිකොම් ආයතනයේ සහ ලංකා හොස්පිට්ල්ස් ආයතනයේ කොටස් පැවරීමේ ක්‍රියාවලිය සම්බන්ධයෙන් නිකුත් කර තිබෙන අතුරු තහනම් නියෝගය ඉවත් කරන ලෙස නීතිපතිවරයා අද (06) අභියාචනාධිකරණය හමුවේ ඉල්ලීමක් කළේය.

දැනට තෝරාගෙන ඇති අයදුම්කරුවන් පදනම් කරගෙන එම කොටස් පැවරීමේ ක්‍රියාවලියේ ඉදිරි පියවර ගැනීම මාර්තු මස 12 වනදා තෙක් අත්හිටුවමින් පසුගියදා අතුරු තහනම් නියෝගයක් නිකුත් කළේය.

ශ්‍රී ලංකා ටෙලිකොම් ආයතනය වෙනුවෙන් ලයිකා මොබයිල් එස්.ඒ.ආර්.එල් සමාගම සහ පිටිගෝ කොමේරිකෝ ඉන්ටර්නැෂනල් සමාගම මෙන්ම ලංකා හොස්පිට්ල්ස් ආයතනය වෙනුවෙන් ලයිකා ලීසිං හෝල්ඩිං සමාගම සහ හයිම්ස් ඉන්ටනැෂනල් සමාගම විසින් ඉදිරිපත් කළ රිට් පෙත්සම් දෙකක් අද යළි කැඳවනු ලැබූ අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් සුමති ධර්මවර්ධන මහතා මෙම ඉල්ලීම කර තිබුණි.

මෙම පෙත්සම් අද අභියාචනාධිකරනය විනිසුරු ඩී.එන් සමරකෝන් මහතා ඉදිරියේ කැඳවනු ලැබු අතර අදාළ ඉල්ලීම සම්බන්ධයෙන් මේ වනවිට කරුණු දැක්වීම සිදුකරනු ලබයි.