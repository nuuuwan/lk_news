அமெரிக்க ஜனாதிபதி தேர்தல் போட்டியிலிருந்து விலகினார் ஜோ பைடன்

எனது கட்சியினதும் நாட்டினதும் நலனை கருத்தில் கொண்டு இந்த முடிவை எடுத்துள்ளதாக அவர் அறிவித்துள்ளார்.

வெள்ளை மாளிகைக்கான தேர்தலில் இன்னமும் நான்கு மாதங்களில் அமெரிக்க மக்கள் வாக்களிக்கவுள்ள நிலையில் இந்த அறிவிப்பு வெளியாகியுள்ளது.

ஜூன் மாதம் இடம்பெற்ற டொனால்ட் டிரம்புடனான விவாதத்தின்போது ஜோபைடன் தடுமாற்றத்துடன் காணப்பட்டதை தொடர்ந்து அவர் போட்டியிலிருந்து விலகவேண்டும் என ஜனநாயக கட்சியை சேர்ந்தவர்கள் அழுத்தங்களை கொடுத்து வந்தமை குறிப்பிடத்தக்கது.

தனது வாழ்நாளில் அமெரிக்க ஜனாதிபதியாக பதவிவகித்தமை பெரும் கௌரவத்திற்குரிய விடயம் என சமூக ஊடகங்களில் வெளியிட்டுள்ள கடிதத்தில் ஜோ பைடன் குறிப்பிட்டுள்ளார்.

மீண்டும் தேர்தலில் போட்டியிடுவது எனது நோக்கம் என்றாலும்,கட்சியினதும் நாட்டினதும் நலனை கருத்தில்கொண்டு போட்டியிலிருந்து விலகிநின்று எனது எஞ்சிய காலத்தில் ஜனாதிபதி என்ற கடமையை பூர்த்தி செய்ய தீர்மானித்துள்ளதாக அவர் தெரிவித்துள்ளார்