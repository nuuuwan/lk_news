டிரம்பிற்கு விடுபாட்டுரிமை உள்ளதாக நீதிமன்றம் அறிவித்துள்ளமைக்கு பைடன் கடும் எதிர்ப்பு- டிரம்பிற்கு மீண்டும் அதிகாரத்தை வழங்கவேண்டுமா என்பதை மக்கள் தீர்மானிக்கவேண்டும் என வேண்டுகோள்

அமெரிக்காவின் முன்னாள் ஜனாதிபதி டொனால்ட் டிரம்பிற்கு விடுபாட்டுரிமை குறித்த நீதிமன்றத்தின் தீர்ப்பை கடுமையாக கண்டித்துள்ள ஜனாதிபதி ஜோ பைடன் இந்த தீர்ப்பு டிரம்பினை மேலும் துணிச்சல்மிக்கவராக மாற்றும் என தெரிவித்துள்ளார்.

2020 ஜனாதிபதி தேர்தல் முடிவுகளை மாற்றியமைக்க முற்பட்ட குற்றச்சாட்டுகள் தொடர்பில் முன்னாள் ஜனாதிபதி  டொனால்ட் டிரம்பிற்கு விடுபாட்டுரிமை உள்ளதாக அமெரிக்க உயர்நீதிமன்றம் தெரிவித்துள்ளதை  ஜோ பைடன் கடுமையாக கண்டித்துள்ளார்.

வெள்ளை மாளிகையில் ஆற்றிய ஐந்து நிமிட உரையில் நீதிபதிகள் 6- 3 என்ற அடிப்படையில் வழங்கியுள்ள தீர்ப்பு சட்டத்தின் ஆட்சிக்கு பாதிப்பை ஏற்படுத்துகின்றது என ஜோபைடன் தெரிவித்துள்ளார்.

இந்த தீர்ப்பின் காரணமாக  2021 ஜனவரி ஆறாம் திகதி அமெரிக்க நாடாளுமன்றத்தின் மீது தாக்குதலை மேற்கொள்ளுமாறு கும்பலொன்றை தூண்டிய குற்றத்திற்காக  டிரம்ப் சட்டபூர்வமாக பொறுப்பாளியாக மாட்டார் என  சுட்டிக்காட்டியுள்ள பைடன் இதனால் இந்த தீர்ப்பு அமெரிக்க மக்களை மிக மோசமாக அவமதித்துள்ளது எனவும் குறிப்பிட்டுள்ளார்.

இந்த தீர்ப்பை தொடர்ந்து எதிர்வரும் தேர்தலில் மீண்டும் ஆட்சி பொறுப்பை ஒப்படைப்பதற்கு டிரம்ப் தகுதியானவரா என தீர்மானிக்கவேண்டிய பொறுப்பு அமெரிக்க மக்களின் கரங்களி;ற்கு சென்றுள்ளதாக தெரிவித்துள்ள ஜோ பைடன் தீர்ப்பின் அர்த்தம் அதுவே எனவும் தெரிவித்துள்ளார்.

அமெரிக்காவில் மன்னர்கள் என எவரும் இல்லை என்ற அடிப்படையிலேயே இந்த தேசம் உருவாக்கப்பட்டது என தெரிவித்துள்ள பைடன் சட்டத்தின் முன்னாள் நாங்கள் அனைவரும் சமமானவர்கள் எவரும் சட்டத்திற்கு மேலானவர்கள் இல்லை அமெரிக்க ஜனாதிபதி  கூட சட்டத்திற்கு அப்பாற்பட்டவரோ அதனை விட மேலானவரோ இல்லை எனவும் குறிப்பிட்டுள்ளார்.

நீதிமன்றத்தின் தீர்ப்பு காரணமாக அமெரிக்க ஜனாதிபதி செய்யக்கூடிய விடயங்களிற்கு எல்லை இல்லை என்ற நிலை உருவாகியுள்ளது எனவும் குறிப்பிட்டுள்ள பைடன் இது அடிப்படையில் புதிய கொள்கை ஜனாதிபதி அலுவலகத்தின் அதிகாரம் இனி சட்டத்தினால் கட்டுப்படுத்தப்படாது என்பதால் இது ஆபத்தான முன்னுதாரணம் எனவும் அவர் குறிப்பிட்டுள்ளார்.

டொனால்ட் டிரம்பின் நடத்தை குறித்து அமெரிக்க மக்களே தீர்மானிக்கவேண்டும் என அவர் தெரிவித்துள்ளார்.

மீண்டும் ஜனாதிபதி பதவியை டிரம்பிடம் ஒப்படைக்கப்போகின்றார்களா என்பதை மக்கள் தீர்மானிக்கவேண்டும் எனவும் அவர் தெரிவித்துள்ளார்.