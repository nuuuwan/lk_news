கண்டியில் சொகுசு வாகன உரிமையாளருக்கு சிக்கல்

பல கோடி ரூபாய் பெறுமதியான இரண்டு வாகனங்களை சட்டவிரோதமான முறையில் வைத்திருந்ததாகக் கூறப்படும் கண்டியில் உள்ள கார் விற்பனை நிலையம் ஒன்றின் உரிமையாளருக்கு நாட்டை விட்டு வெளியேற முடியாதவாறு கண்டி நீதவான் வாசன நவரத்ன, செவ்வாய்க்கிழமை (12) தடை உத்தரவு பிறப்பித்துள்ளார்.

கண்டி பிரதேச குற்றப் புலனாய்வுப் பிரிவினர் விடுத்த கோரிக்கையை ஏற்றுக்கொண்ட நீதவான், சட்டவிரோத வாகனங்கள் தொடர்பில் பொலிஸில் முறைப்பாடு செய்யுமாறு பல தடவைகள் சந்தேகநபருக்கு அறிவிக்கப்பட்ட போதும் பொலிஸாரைத் தவிர்த்துவிட்டு அவர் வெளிநாடு செல்ல வாய்ப்புள்ளதாகக் கூறி தடை உத்தரவு.பிறப்பித்துள்ளார்.

கண்டியில் உள்ள கார் விற்பனை நிலையம் ஒன்றின் உரிமையாளர் என கூறப்படும் டொன் இசுரு பிரதீப் சத்தாதிஸ்ஸ சேரம் வெளிநாடு செல்வதை தடுக்கும் வகையில் அவருக்கு எதிராக தடை உத்தரவு பிறப்பிக்கப்பட்டுள்ளது.

சம்பவம் தொடர்பில் நீதிமன்றில் ஆஜராகிய கண்டி பிரதேச குற்றப் புலனாய்வுப் பிரிவின் நிலையத் தளபதி பிரதான பொலிஸ் பரிசோதகர் திலக் சமரநாயக்க, கண்டி அனிவத்த வட்டரவும் வீதியிலுள்ள வீடொன்றின் கரேஜில் சந்தேகத்திற்கிடமான இரண்டு வாகனங்கள் நிறுத்தப்பட்டுள்ளதாக கிடைத்த தகவலின் அடிப்படையில் விசாரணைகளை மேற்கொண்டார். .எம்.டபிள்யூ. நவீன பந்தய காரொன்றும் மிட்சுபிஷி ஜீப் ஒன்றும் கண்டுபிடிக்கப்பட்டதாக தெரிவிக்கப்பட்டுள்ளது.

சம்பந்தப்பட்ட கார்களை அரசு ஆய்வாளரிடம் ஒப்படைத்த பி.எம்.டபிள்யூ. ரக கார் இலங்கையில் அசெம்பிள் செய்யப்பட்ட வாகனம் எனவும், மிட்சுபிஷி ரக ஜீப்பின் சேஸ் எண் கழற்றப்பட்டுள்ளதாகவும் அரசாங்க பரிசோதகர் தெரிவித்துள்ளதாக  திலக் சமரநாயக்க தெரிவித்தார்.

குறித்த வாகனங்கள் தொடர்பில் வாக்குமூலமளிப்பதற்காக பொலிஸாருக்கு வருமாறு பல சந்தர்ப்பங்களில் சம்மந்தப்பட்ட சந்தேகநபருக்கு அறிவிக்கப்பட்ட போதிலும் அவர் பொலிஸாருக்கு வராமல் பொலிஸாரைத் தவிர்க்க ஆரம்பித்ததாக பிரதான பொலிஸ் பரிசோதகர்  திலக் சமரநாயக்க தெரிவித்தார்.