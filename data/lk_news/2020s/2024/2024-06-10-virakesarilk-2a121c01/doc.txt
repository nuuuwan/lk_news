தட மாற்றமும், தடுமாற்றமும் புதிராக கொண்ட 'மகாராஜா'

''மகாராஜா திரைப்படம் ரசிகர்களுக்கு பதறச் செய்யும் தட மாற்றத்தையும், தடு மாற்றத்தையும் ஏற்படுத்தும் புதிர் நிறைந்த படைப்பு'' என படக் குழுவினர் தெரிவித்துள்ளனர்.

இயக்குநர் நித்திலன் சாமிநாதன் இயக்கத்தில் உருவாகி இருக்கும் 'மகாராஜா' எனும் திரைப்படத்தில் விஜய் சேதுபதி, மம்தா மோகன் தாஸ், அபிராமி, அனுராக் காஷ்யப், நட்டி என்கிற நட்ராஜ், 'இயக்குநர் இமயம்' பாரதிராஜா, சிங்கம் புலி, அருள்தாஸ், முனீஸ்காந்த், வினோத் சாகர், கல்கி உள்ளிட்ட பலர் நடித்திருக்கிறார்கள். தினேஷ் புருஷோத்தமன் ஒளிப்பதிவு செய்திருக்கும் இந்த திரைப்படத்திற்கு பி. அஜனீஸ் லோகநாத் இசையமைத்திருக்கிறார்.‌ சஸ்பென்ஸ் திரில்லர் வகையிலான இந்தத் திரைப்படத்தை பெசன் ஸ்டுடியோஸ் மற்றும் தி ரூட் ஆகிய நிறுவனங்கள் சார்பில் தயாரிப்பாளர்கள் சுதன் சுந்தரம் மற்றும் ஜெகதீஷ் பழனிச்சாமி ஆகியோர் இணைந்து தயாரித்திருக்கிறார்கள்.

ஜூன் 14-ஆம் திகதியன்று உலகம் முழுவதும் பட மாளிகையில் தமிழ், தெலுங்கு, மலையாளம், கன்னடம் ஆகிய மொழிகளில்  வெளியாகும் இந்தப் படத்தினை விளம்பரப்படுத்தும் நிகழ்வு சென்னையின் நடைபெற்றது. இதன் போது பட குழுவினர் பங்குபற்றினர்.

இவ்விழாவில் படத்தொகுப்பாளரும், இயக்குநரின் நண்பருமான பிலோமின் ராஜ் பேசுகையில், '' இந்தத் திரைப்படம் ரசிகர்களுக்கு நிச்சயமாக புதுவித அனுபவத்தை வழங்கும். படத்தின் தொடக்க காட்சி முதல் இறுதி காட்சி வரை பார்வையாளர்களை பதறச் செய்யும். சீரான இடைவெளியில் தட மாற்றத்தையும், தடுமாற்றத்தையும் புதிர் போல் ஏற்படுத்தி அதன் முடிச்சுகளை சுவராசியத்துடனும், வணிக அம்சங்களுடனும் இயக்குநர் அவிழ்க்கும் போது ரசிகர்களுக்கு  வித்தியாசமான அனுபவத்தை வழங்கும். '' என்றார்.