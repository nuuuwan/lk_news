இரட்டையர் தோல்வியுடன் அண்டி மறேயின் விம்பிள்டன் பிரியாவிடை ஆரம்பம்

மூன்று தடவைகள் க்ராண்ட் ஸ்லாம் சம்பியன் பட்டத்தை சூடியவரும் 2 தங்கப் பதக்கங்கள் உட்பட 3 ஒலிம்பிக் பதக்கங்களை வென்றவருமான அண்டி மறேயின்  விம்பிள்டன்  பிரியாவிடை இரட்டையர் தோல்வியுடன் ஆரம்பமானது.

வியாழக்கிழமை இரவு நடைபெற்ற ஆடவர் இரட்டையர் போட்டியில் அவுஸ்திரேலிய ஜோடியினரான ஜோன் பியர்ஸ், ரின்கி ஹிஜிகட்டா ஆகியோரிடம் பிரித்தானியாவின் மறே சகோதரர்களான அண்டி மற்றும் ஜமி ஜோடியினர் 2 நேர் (6 - 7, 4 - 6) செட்களில் தோல்வி அடைந்தனர்.

இந்தத் தோல்வியுடன் உணர்ச்சிவசப்பட்டவராக கண்ணீர் சிந்தி தனது பிரியாவிடையை அண்டி மறே தொடங்கினார்.

கலப்பு இரட்டையருக்கான போட்டியில் எம்மா ரடுகானுவுடன் ஜோடி சேர்ந்து மார்சிலோ அரிவாலோ (எல் செல்வடோர்), ஸங் ஷுவாய் (சீனா) ஆகிய ஜோடியினரை அண்டி மறே எதிர்த்தாடவுள்ளார்.

கலப்பு இரட்டையர் போட்டியுடன் தொழில்முறை டென்னிஸ் போட்டிகளிலிருந்து முழுமையாக விடைபெறவுள்ள அண்டி மறே, இன்னும் சில வாரங்களில் ஆரம்பமாகவுள்ள பாரிஸ் 2024 ஒலிம்பிக் விளையாட்டு விழாவுடன் டென்னிஸ் விளையாட்டிலிருந்து முழுமையாக விடைபெறவுள்ளார்.

வியாழக்கிழமை நடைபெற்ற இரட்டையர் போட்டியில் மறே சகோதரர்கள் தோல்வி அடைந்த பின்னர் மத்திய டென்னிஸ் அரங்கில் பொருத்தப்பட்டுள்ள அகலத்திரையில் அண்டி மறேயின் மிக முக்கிய டென்னிஸ் போட்டிகள் தொடர்பான காட்சிகள் ஒளிபரப்பப்பட்டது.

'நான் தொடர்ந்து விளையாட விரும்புகிறேன். ஆனால், அது இலகுவல்ல. அதற்கான உடற்தகுதி இல்லை. இப்போது எல்லாமே கடினமாக இருக்கிறது' என்றார் அண்டி மறே.

'வாழ்நாள் முழுவதும் விளையாட ஆசைப்படுகிறேன். இந்த விளையாட்டை நான் நேசிக்கிறேன். இந்த விளையாட்டு எனக்கு எவ்வளவோ கொடுத்துள்ளது. எண்ணற்ற விடயங்களைக் கற்றுக்கொடுத்துள்ளது. அவற்றை எல்லாம் எனது எஞ்சிய வாழ்க்கையில் பயன்படுத்திக்கொள்வேன். இத்தோடு விட்டுவிடமாட்டேன். எனவே இது கடினமானது' என அவர் மேலும் தெரிவித்தார்.

ஆயிரக்கணக்கான இரசிகர்கள் அண்டி மறேயைப் பாராட்டி கரகோஷம் செய்தபோது க்ராண்ட் ஸ்லாம் சம்பியன்களான நோவாக் ஜொக்கோவிச், இகா ஸ்வியாடெக், மார்ட்டினா நவ்ரட்டிலோவா, ஜோன் மெக்என்ரோ ஆகிய புகழ்பூத்த பிரபலங்களும் அரங்கில் இருந்தனர்.

மறேயின் பெற்றோர், அவரது மனைவி, இரண்டு பிள்ளைகள் ஆகியோரும் அரங்கில் இருந்தவாறு நிகழ்வுகளைப் பார்வையிட்டனர்.

'நாங்கள் சிறுவர்களாக இருந்தபோது எங்களது கனவுகளை நிறைவேற்றுவதற்கு எனது அன்னையும் தந்தையும் சொல்லில் விளக்க முடியாத அளவுக்கு ஆதரவு வழங்கினர். அன்னைக்கும் தந்தைக்கும் நன்றிகள்' என கண்ணீர் மல்க மறே கூறினார்.

விம்பிள்டனில் 18 வயதுடைய வீரராக 2005இல் மறே அறிமுகமானார். ரொஜர் பெடரர், ரபாயல் நடால், நோவாக் ஜோக்கோவிச் ஆகியோர் ஆதிக்கம் செலுத்திய காலப்பகுதியில் படிப்படியாக முன்னேறிய அண்டி மறே பின்னர் ஒரு சிறந்த வீரராக பிரகாசித்தார்.

விம்பிள்டனில் 2012இல் முதல் தடவையாக இறுதிப் போட்டிவரை முன்னேறிய அண்டி மறே அப் போட்டியில் ரொஜர் பெடரரிடம் தோல்வி அடைந்தார்.

ஆனால், ஒரு மாதம் க ழித்து லண்டன் 2012 ஒலிம்பிக் விளையாட்டு விழாவில் ஆடவருக்கான ஒற்றையர் டென்னிஸ் போடடியில் அண்டி மறே தங்கப் பக்கத்தை சுவீகரித்தார். அத்துடன் கலப்பு இரட்டையர் பிரிவில் லோரா ரொப்சனுடன் ஜோடி சேர்ந்து வெள்ளிப் பதக்கதையும் மறே வென்றெடுத்தார்.

அதே வருடம் அமெரிக்க பகிரங்க டென்னிஸ் போட்டியில் தனது முதலாவது க்ராண்ட் ஸ்லாம் பட்டத்தை அண்டி மறே வென்றார்.

ஒரு வருடம் கழித்து 2013இல் விம்பிள்டனில் அண்டி மறே சம்பியனாகி வரலாறு படைத்தார். அதன் மூலம் 77 வருடங்களின் பின்னர் விம்பிள்டனில் சம்பியனான முதலாவது பிரித்தானியர் என்ற பெருமையை மறே பெற்றார்.

2016இல் மீண்டும் விம்பிள்டனில் சம்பியனான அவர், அதே வருடம் ரியோ 2016 ஒலிம்பிக்கிலும் தங்கப் பதக்கத்தை சுவீகரித்தார்.

பாரிஸ் ஒலிம்பிக் விளையாட்டு விழாவுடன் டென்னிஸ் விளையாட்டிலிருந்து முழுமையாக ஓய்வு பெறவுள்ள அண்டி மறே அதன் பின்னர் இளம் டென்னிஸ் வீரர்களுக்கு ஆலோசகராக செயற்படவுள்ளார்.