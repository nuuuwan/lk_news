'ஜீப்ரா' படத்தின் வெற்றிக்கு இயக்குநரின் நேர்த்தியான திரைக்கதை தான் காரணம்- தயாரிப்பாளர் தினேஷ் சுந்தரம்

தென்னிந்திய திரையுலகின் முன்னணி நட்சத்திரங்களான சத்ய தேவ் - டாலி தனஞ்ஜெயா - சத்யராஜ் - ஆகியோர் கதையின் நாயகர்களாக அழுத்தமான வேடத்தில் நடித்து வெளியான 'ஜீப்ரா' எனும் திரைப்படத்தின் வெற்றிக்கு அப்படத்தின் இயக்குநரின் கடின உழைப்பில் உருவான நேர்த்தியான திரைக்கதை தான் காரணம் என தயாரிப்பாளர் தினேஷ் சுந்தரம் பாராட்டினார்.

'பெண்குயின்' எனும் திரைப்படத்தை இயக்கிய இயக்குநர் ஈஸ்வர் கார்த்திக் இயக்கத்தில் உருவாகி கடந்த 22 ஆம் திகதியன்று உலகம் முழுவதும் தமிழ், தெலுங்கு ஆகிய மொழிகளில் வெளியான 'ஜீப்ரா' திரைப்படம் - வணிக ரீதியாகவும் ,விமர்சன ரீதியாகவும் பாரிய வெற்றியை பெற்றது.

இதனைத் தொடர்ந்து படத்தை வெற்றி பெற செய்த மக்களுக்கும், ஊடகத்தினருக்கும் படக்குழுவினர் நன்றி தெரிவிக்கும் வகையில் பிரத்யேக நிகழ்வு ஒன்றினை சென்னையில் ஒருங்கிணைத்திருந்தனர். இந்நிகழ்வில் நடிகர்கள் சத்ய தேவ், சத்யராஜ் இயக்குநர் ஈஸ்வர் கார்த்திக், படத்தொகுப்பாளர் அனில், தயாரிப்பாளர் தினேஷ் சுந்தரம், படத்தினை விநியோகம் செய்த விநியோகஸ்தர்கள் உள்ளிட்ட படக் குழுவினர் பங்கு பற்றினர்.

இந்நிகழ்வில் படத்தின் இயக்குநரான ஈஸ்வர் கார்த்திக் பேசுகையில், '' 'பெண்குயின்' எனும் திரைப்படத்திற்கு பிறகு தொடர்ந்து திரை துறையில் தாக்குப் பிடித்து வாய்ப்புகளை தேடுவதா? அல்லது வேறு துறைக்கு மாறிவிடலாமா? என்ற சலனத்தில் இருந்தேன். அதன் பிறகு எம்முடைய நண்பர்களும், குடும்ப உறுப்பினர்களும் 'மீண்டும் ஒரு முறை முயற்சி  செய். இதில் எதிர்பார்த்த வெற்றி கிடைக்கவில்லை என்றால் திரைத்துறைக்கு மகிழ்ச்சியுடன் குட்பை சொல்லிவிடு' என்றனர். அதனால் மீண்டும் கடினமாக உழைத்து உருவாக்கிய கதை தான் 'ஜீப்ரா'.

இந்தப் படத்தின் கதையை தயாரிப்பாளரிடம் விவரித்த பிறகு அவர் உடனடியாக எமக்கு காசோலை ஒன்றினை வழங்கினார். மகிழ்ச்சி தாங்காமல் உடனடியாக வீட்டிற்குச் சென்று இரவு ஒரு மணி அளவில் உறங்கிக் கொண்டிருந்த மனைவியை எழுப்பி 'வாய்ப்பு கிடைத்துவிட்டது. தயாரிப்பாளர் மகிழ்ச்சியுடன் காசோலையும் கொடுத்துவிட்டார்' என சொன்னவுடன் அவர் நிதானமாக 'இதனை திரும்பவும் அவர்கள் கேட்க மாட்டார்களா...? கேட்டால் என்ன செய்வீர்கள்?' என்று கேட்டு என்னை கலவரப்படுத்தி விட்டார்.

அதனால் அந்த காசோலையை வங்கியில் டெபாசிட் செய்யாமல் வைத்திருந்தேன். 20 நாட்களுக்குப் பிறகு தயாரிப்பாளர் எம்மைத் தொடர்பு கொண்டு ஏன் காசோலையை வங்கியில் டெபாசிட் செய்யவில்லை? படத்தை இயக்குகிறீர்கள் தானே..! எனக் கேட்டவுடன், அப்போது நீங்கள் பட தயாரிப்பில் உறுதியாக இருக்கிறீர்களா? என மீண்டும் ஒருமுறை கேட்ட பிறகு தான் வங்கியில் அந்த காசோலையை டெபாசிட் செய்தேன்.

அதன் பிறகு அனைத்து பணிகளும் விறுவிறுப்பாக நடைபெற்றது. இந்தத் திரைப்படத்தை தமிழ் ரசிகர்களுக்காக தமிழ் நடிகர்களை வைத்து உருவாக்குவதற்கே முதலில் திட்டமிட்டோம். அதன் பிறகு படத்தின் பட்ஜட் அதிகரிக்க பான் இந்திய அளவில் படத்தை தயாரித்து வெளியிடலாம் என தயாரிப்பாளர் திட்டமிட்டார்.

அதற்காக தெலுங்கு தேசத்திற்கு சென்று நடிகர் சத்ய தேவை சந்தித்து கதையை விவரித்தேன். அதேபோல் பெங்களூர் சென்று டாலி தனஞ்ஜெயாவை சந்தித்து கதையை விவரித்தேன். அனைவருக்கும் கதை பிடித்துப் போனதால் படப்பிடிப்பு திட்டமிட்டபடி நடைபெற்றது.

இந்த திரைப்படத்தை தீபாவளி திருநாளில் வெளியிட திட்டமிட்டு இருந்தோம். ஆனால் படத்தின் கதையைப் போலவே லக்கி பாஸ்கர் படத்தின் கதையும் இருந்ததால் விநியோகஸ்தர்களின் வேண்டுகோளுக்கு இணங்க இந்த திரைப்படத்தை 22 ஆம் திகதியன்று வெளியிட்டோம். ரசிகர்கள் இப்படத்தை வெற்றி பெற செய்து இருக்கிறார்கள்.

ஊடகங்களும் இப்படத்தைப் பற்றிய நேர் நிலையான விமர்சனத்தை வெளியிட்டு படத்தை படமாளிகையில் காண வேண்டும் என்ற ஆவலை தூண்டியது. அதற்காக மக்களுக்கும் , ஊடகத்தினருக்கும் நன்றியை தெரிவித்துக் கொள்கிறேன். '' என்றார்.

தயாரிப்பாளர் தினேஷ் சுந்தரம் பேசுகையில், '' இப்படத்தின் கதையை 800 பக்கங்களில் எழுதி எங்களிடம் சமர்ப்பித்தார் இயக்குநர் ஈஸ்வர் கார்த்திக். நாங்கள் முன்னணி தொலைக்காட்சி நிறுவனத்தில் தொடர்ந்து தொலைக்காட்சி தொடர்களை தயாரித்து வருகிறோம். வித்தியாசமான கதைகள் இருந்தால் அதனை திரைப்படமாக உருவாக்க விரும்பினோம். இதற்காக 20 முதல் 30 கதைகளை கேட்டிருந்தோம்.

ஆனால் எதிலும் எங்களுக்கு மனநிறைவு ஏற்படவில்லை. இந்நிலையில் நண்பர் ஒருவர் மூலமாக ஈஸ்வர் கார்த்திக் அறிமுகமானார். அவருடைய 'ஜீப்ரா' படத்தின் கதையைக் கேட்டதும் இதுதான் பொருத்தமானது என்று தீர்மானித்து உடனே அவருக்கு காசோலையை வழங்கி விட்டோம்.

இப்படத்தின் வெற்றிக்கு இயக்குநரின் நேர்த்தியான திரைக்கதை தான் முதன்மையான காரணம். இந்தப் படத்திற்கு நாங்கள் அதிக அளவில் விளம்பரப்படுத்துவதில் கவனம் செலுத்தவில்லை. ஏனெனில் இப்படத்தின் தயாரிப்பிற்காக சிலரின் உதவியை கேட்டபோது ஏற்பட்ட கசப்பான அனுபவங்கள் ஏற்பட்டது.

இருப்பினும் ஜீப்ரா திரைப்படம் வெளியான முதல் நாளை விட இரண்டாம் நாள் இரண்டு மடங்கு வசூலையும் மூன்றாம் நாள் அதைவிட கூடுதலாக வசூலையும் ஈட்டியதால் தற்போது தமிழகம் உள்ளிட்ட தென்னிந்திய மாநிலங்களில் இப்படத்தை திரையிடும் பட மாளிகையின் எண்ணிக்கை அதிகரித்திருக்கிறது. இதனால் நாங்கள் உற்சாகமடைந்திருக்கிறோம் '' என்றார்.