கிராண்ட்பாஸ் துப்பாக்கிச் சூடு - பிரதான துப்பாக்கி தாரி கைது

கொழும்பு, கிராண்ட்பாஸ் பொலிஸ் பிரிவிற்கு உட்பட்ட மாதம்பிட்டி மயானத்திற்கு முன்பாக இடம்பெற்ற துப்பாக்கிச் சூட்டு சம்பவத்துடன் தொடர்புடைய பிரதான துப்பாக்கி தாரி ஒருவர் கொழும்பு குற்றத்தடுப்பு பிரிவினரால் நேற்று வியாழக்கிழமை (31) கைது செய்யப்பட்டுள்ளார்.

கைதுசெய்யப்பட்ட சந்தேக நபர் வத்தளை, ஹெந்தல பிரதேசத்தை சேர்ந்த 31 வயதுடையவர் ஆவார்.

கடந்த மாதம் 16 ஆம் திகதி கிராண்ட்பாஸ் பொலிஸ் பிரிவுக்கு உட்பட்ட மாதம்பிட்டி மயானத்திற்கு முன்பாக காரில் சென்ற இனந்தெரியாத நபர்கள் சிலர் முச்சக்கரவண்டியில் பயணித்த நபரொருவரை சுட்டுக் கொலை செய்திருந்தனர்.

இதனையடுத்து பொலிஸாரால் மேற்கொள்ளப்பட்ட விசாரணையில் துபாக்கிச் சூட்டுக்கு பயன்படுத்தப்பட்ட காரின் சாரதி கடந்த 28 ஆம் திகதி பொலிஸாரால் கைது செய்யப்பட்டார்.

இதனையடுத்து, கைது செய்யப்பட்ட சந்தேக நபரான காரின் சாரதியிடம் மேற்கொள்ளப்பட்ட விசாரணையில் இந்த துப்பாக்கிச் சூட்டு சம்பவத்துடன் தொடர்புடைய பிரதான துப்பாக்கி தாரி நேற்றைய தினம் கைது செய்யப்பட்டுள்ளார்.

கைது செய்யப்பட்ட சந்தேக நபர் வெளிநாடுகளில் திட்டமிட்ட குற்றச் செயல்கள் மற்றும் போதைப்பொருள் கடத்தலில் ஈடுபட்ட ஒருவருடன் தொடர்பில் இருந்ததாகவும், அந்த நபரின் வழிகாட்டலின் பேரில் இந்தக் குற்றம் இடம்பெற்றுள்ளதாகவும் தெரியவந்துள்ளது.

இது தொடர்பான மேலதிக விசாரணைகளை கிராண்ட்பாஸ் பொலிஸார் மற்றும் கொழும்பு குற்றத்தடுப்பு பிரிவினர் மேற்கொண்டு வருகின்றனர்.