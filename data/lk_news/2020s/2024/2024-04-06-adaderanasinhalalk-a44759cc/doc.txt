මත්ද්‍රව්‍ය ප්‍රවාහනය කළ චීවරධාරියෙකු අත්අඩංගුවට

චීවරධාරියෙකු ලෙස පෙනී සිටිමින් මත්ද්‍රව්‍ය ප්‍රවාහනය කරන පුද්ගලයෙකු "අද දෙරණ" උකුස්සාගේ අනාවරණයෙන් පසුව පොලීසිය විසින් අත්අඩංගුවට ගත්තේය.

බෙන්තර ප්‍රදේශයේ පිහිටි විහාරස්ථානයක සිටින චීවරධාරියෙකු කොළඹට විවිධ මත්ද්‍රව්‍ය ප්‍රවාහනය කරන බවට "අද දෙරණ උකුස්සාට" රහසිගත තොරතුරක් ලැබුණි.

ඒ අනුව, දින ගණානාවක ගවේෂණයක නිරත වූ උකුස්සාට අනාවරණ වුණේ අදාළ පුද්ගලයා පසුගිය දිනකදෙහිවල අත්තිඩිය ප්‍රදේශයට පැමිණෙන බවටය.

අනතුරුව උකුස්සා ඒ පිළිබඳව සොයාබැලීමට අදාළ ප්‍රදේශයට ගිය අතර ඔහු එහිදී ත්‍රිරෝද රථයක සිටින අයුරු දැකගත හැකිවිය.

ඔහු පසුපස හඹාගිය උකුස්සාට පසුව දැකගත හැකිවූයේ ඔහු තම චීවරය ඉවත් කර ගිහි ඇඳුමක් හැඳගෙන සිටින ආකාරයයි.

අනතුරුව අදාළ චීවරධාරියා ගමන්ගත් ත්‍රිරෝද රථය සම්බන්ධයෙන් පොලිසියද දැනුවත් කිරීමෙන් පසුව එම රථය බෙල්ලන්තර ප්‍රදේශයේදී නවතා පරීක්ෂා කරනු ලැබීය.

එහිදී ගිහි ඇඳුමින් සැරසී සිටි චීවරධාරියා පොලීසිය වෙත පරස්පර පිළිතුරු ලබාදුන්නේය.

අනතුරුව ඔහුව අත්අඩංගුවට ගැනීමෙන් පසුව පොලීසිය සිදුකළ පරීක්ෂා කිරීමේදී අදාළ පුද්ගලයාගේ බෑගයේ තිබී ගංජා සහ මදනමෝදක සොයාගෙන තිබුණි.

ඉදිරියේදීත් මෙවැනී කූඨ පුද්ගලයන් සම්බන්ධයෙන් තොරතුරු රට හමුවේ අනාවරණ කිරීමට "අද දෙරණ උකුස්සා" සීරුවෙන්.