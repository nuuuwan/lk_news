பெலியத்தயில் ஐவர் சுட்டுப் படுகொலை : துப்பாக்கிச்சூடு நடத்திய இருவர் உள்ளிட்ட 13 இலங்கையர்கள் துபாயில் கைது

பெலியத்தயில் ஐந்து பேர் சுட்டுக் கொலை செய்யப்பட்ட சம்பவத்தில் துப்பாக்கிச் சூடு நடத்திய இருவர் உட்பட இலங்கையைச் சேர்ந்த 13 சந்தேக நபர்கள் துபாயில் நேற்று (21) துபாய் பொலிஸாரால் கைது செய்யப்பட்டுள்ளனர்.

கைதானவர்களில் பெலியத்த கொலைச் சம்பவத்தோடு தொடர்புடையவர் என சந்தேகிக்கப்படும் குற்றக்கும்பலைச் சேர்ந்த உரகஹா மைக்கேல் என்பவரும் அடங்குவார்.

துபாயிலுள்ள இரவு நேர விடுதியில் ஏற்பட்ட தகராறின்போது பலரை பொலிஸார் கைது செய்தபோதே, இந்த 13 இலங்கையர்களும் சிக்கியுள்ளனர்.

சர்வதேச பொலிஸாரால் சிவப்பு அறிவித்தல் பிறப்பிக்கப்பட்ட குற்றவாளிகளே இதன்போது கைதாகியுள்ளதாக மேலதிக விசாரணைகளின் பின்னர் தெரியவந்துள்ளது.

இந்நிலையில், இலங்கையர்கள் 13 பேர் கைது செய்யப்பட்டமை தொடர்பான விபரங்கள் இலங்கை அதிகாரிகளுக்கு வழங்கப்பட்டதன் அடிப்படையில், குற்றப் புலனாய்வுத் திணைக்கள அதிகாரிகள் குழுவொன்று மேலதிக சட்ட நடவடிக்கைகளை மேற்கொள்வதற்காக துபாய்க்கு செல்லவுள்ளமை குறிப்பிடத்தக்கது.