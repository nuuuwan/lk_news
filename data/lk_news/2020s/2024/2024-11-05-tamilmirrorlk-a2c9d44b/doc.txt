எனது கணவரைப் போல என்னையும் கொலை செய்ய திட்டமா?

முன்னாள் ஜனாதிபதி சந்திரிக்கா பண்டாரநாயக்க குமாரதுங்க, முன்னாள் அரச தலைவர் என்ற ரீதியில் தனது தனிப்பட்ட பாதுகாப்பிற்காக வழங்கப்பட்ட ஆளணிகளின் எண்ணிக்கையை குறைப்பதற்கு பொது பாதுகாப்பு அமைச்சு அண்மையில் எடுத்த தீர்மானம் குறித்து கேள்வி எழுப்பியுள்ளார்.

முன்னாள் ஜனாதிபதி சந்திரிக்கா அமைச்சின் செயலாளருக்கு அனுப்பியுள்ள கடிதத்தில், புதிய தீர்மானத்தின் பிரகாரம் 50 ஆக இருந்த தனது பாதுகாப்பு 30 ஆக குறைக்கப்பட்டுள்ளதாக தெரிவித்துள்ளார்.

முன்னாள் அரச தலைவர்களில் தனக்கு மிக அதிக அச்சுறுத்தல் இருப்பதை அவர் வசிக்கும் பகுதிக்கு பொறுப்பான பொலிஸ் அதிகாரியின் கடிதம் சுட்டிக்காட்டுவதாகவும், தனது பாதுகாப்புக்கு குறைந்தபட்சம் 50 பணியாளர்கள் தேவைப்படுவதாகவும் அவர் கூறினார்.

முன்னாள் ஜனாதிபதிகளில், மகிந்த ராஜபக்சவுக்கு 243 பொலிஸ் மற்றும் இராணுவ அதிகாரிகளும், மைத்திரிபால சிறிசேனவுக்கு 109 பொலிஸ் உத்தியோகத்தர்களும், கோட்டாபய ராஜபக்சவுக்கு 200 பொலிஸ் மற்றும் இராணுவத்தினரும் கொண்ட பாதுகாப்பு வழங்கப்பட்டுள்ளதாக அவர் சுட்டிக்காட்டினார்.

இத்தகைய நடவடிக்கைகளுக்கு எதிராக, தனக்கு கடுமையான அச்சுறுத்தல்கள் இருந்தபோதிலும், தனது பாதுகாப்பை மட்டும் குறைப்பதற்கான முடிவு ஏன் எடுக்கப்பட்டது என்று கேள்வி எழுப்பியுள்ளதுடன் 1988 இல் அவரது கணவரைப் போலவே தன்னையும் கொலை செய்யும் திட்டம் உள்ளதா என்ற சந்தேகத்தை தனக்கு எழுப்பியுள்ளதாகவும் அவர் கூறியுள்ளார்.