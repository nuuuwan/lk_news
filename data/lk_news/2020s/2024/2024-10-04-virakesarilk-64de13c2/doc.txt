செல்ல குட்டி - திரைப்பட விமர்சனம்

நடிகர்கள் : டாக்டர் டிட்டோ , மகேஷ் , தீபிக்ஷா , சாம்ஸ், மதுமிதா, மணி பாய்,  செந்தமிழன் மற்றும் பலர்.

புதுமுகங்கள் நடிப்பில் வெளியாகி இருக்கும் முக்கோண காதல் கதையான 'செல்லக்குட்டி', படம் அனைத்து தரப்பு ரசிகர்களையும் கவர்ந்ததா? இல்லையா? என்பதை தொடர்ந்து காண்போம்.

90களில் நடைபெறுவது போல் கதை அமைக்கப்பட்டிருக்கிறது. பாடசாலையில் பயிலும் நாயகி செந்தா( தீபிக்ஷா) விற்கு சிறு வயது முதல் நண்பராக இருப்பவர்கள் கதையின் நாயகர்களான டிட்டோ மற்றும் மகேஷ்.

ஒரு தருணத்தில் டிட்டோ மகேசை செந்தாவிற்கு அறிமுகம் செய்து வைக்கிறார். மகேஷ் பெற்றோர் இல்லாதவர் என்பதால் அவர் மீது பரிவு காட்டுகிறார் நாயகி செந்தா. இதனை மகேஷ் தவறாக புரிந்து கொண்டு செந்தாவை காதலிக்கிறார். செந்தா மகேசை ஒருபோதும் காதலிக்கவில்லை.

அதை மகேஷிடம் நேரடியாகவே தெரிவித்து விடுகிறார். இருப்பினும் மகேஷ் செநாதாவை தொடர்ந்து காதலிக்கிறார். இதனால் மகேஷ் பாடசாலையில் பெருபேறு பெறாமல் தோல்வி அடைகிறான்.

ஆனால் டிட்டோவும், செந்தாவும் தேர்வில் சித்தி அடைந்து, இருவரும் உயர்கல்வி கற்பதற்காக கல்லூரியில் சேர்க்கிறார்கள்.

அங்கு டிட்டோவின் நடவடிக்கையால் கவரப்படும் செந்தா, அவரை காதலிக்க தொடங்குகிறார். டிட்டோவின் பெற்றோரும் செந்தாவை பெண் கேட்கிறார்கள். ஆனால் டிட்டோ- செந்தாவை திருமணம் செய்து கொள்ள மறுப்பு தெரிவிக்கிறார்.

மகேஷ் காதலிக்கும் செந்தாவை தான் திருமணம் செய்து கொண்டால் அது தனது நண்பனுக்கு துரோகம் செய்வது போலாகும் என காரணம் கூறி மறுப்பு தெரிவித்து விடுகிறார்.

செந்தாவிற்கு அவருடைய பெற்றோர்கள் வேறு ஒருவரை திருமணம் செய்து வைக்கிறார்கள். அதன் பிறகு செந்தாவின் வாழ்க்கையில் எதிர்பார்க்காத சில திடீர் திருப்பங்கள் ஏற்படுகிறது. அது என்ன? அதன் பின்னணியில் இருப்பவர் யார்? அதன் பிறகு என்ன நடந்தது? என்பதை விவரிப்பதுதான் இப்படத்தின் கதை.

முக்கோண காதல் கதை, 90களில் காலகட்டத்திய பின்னணி- என்று களம் அமைந்திருந்தாலும் அதனை இன்றைய இளம் ரசிகர்களுடன் எளிதில் தொடர்பு படுத்த முடியாத வகையில் திரைக்கதை அமைக்கப்பட்டிருப்பதால் ரசிகர்களுக்கு சோர்வும், அயர்ச்சியும் ஏற்படுகிறது.

நடிகை தீபிக்ஷாவின் இளமையும், நடிப்பும் பரவாயில்லை. அறிமுக நடிகர்களான டாக்டர் டிட்டோ மற்றும் மகேஷ் , கதாபாத்திரத்தை உணர்ந்து நடித்தது போல் இல்லை. நாயகியின் தந்தையாக நடித்திருக்கும் செந்தமிழன் கவனிக்க வைக்கிறார்.

நகைச்சுவை காட்சிகள் சிரிப்பை வரவழைக்கவில்லை. ஆனால் எக்சன் காட்சிகளில் டிட்டோவின் சகோதரராக நடித்திருக்கும் தயாரிப்பாளர் மணி பாய் நன்றாகவே நடித்திருக்கிறார்.

படத்தில் பாராட்டுவதற்கான விடயங்கள் எதுவும் இல்லை. உச்சகட்ட காட்சியில் இயக்குநர் வைத்திருக்கும் திருப்பம் ரசிகர்களால் எளிதில் யூகிக்க முடிவதால் அதுவும் எந்த தாக்கத்தையும் ஏற்படுத்தவில்லை.

ஒளிப்பதிவு , பின்னணி இசை , பாடல்கள் , படத்தொகுப்பு , கலை இயக்கம் , இவை அனைத்தும் குறைந்தபட்ச தரத்தில் இருக்கிறது.