சட்டத்தரணியை அச்சுறுத்திய சம்பவம் : சிறைவைக்கப்பட்ட ஐவருக்கு விடுதலை

கண்டி நீதிமன்ற வளாகத்தில் சட்டத்தரணி ஒருவருக்கு அச்சுறுத்தல் மற்றும் தாக்குதல் மேற்கொள்ள முயற்சித்த சம்பவம் தொடர்பில் சிறையில் அடைக்கப்பட்டிருந்த ஐந்து பேரும் தலா ஐந்து இலட்சம் ரூபா பெறுமதியான இரண்டு சரீரப் பிணைகளில் நேற்று செவ்வாய்க்கிழமை (11) கண்டி மேலதிக நீதவான் மொஹமட் ராபியினால் விடுவிக்கப்பட்டனர்.

மேற்படி பிணையில் விடுவிக்கப்பட்ட சந்தேக நபர்களை எதிர்வரும் ஜூலை மாதம் 2 ஆம் திகதி நீதிமன்றில் முன்னிலையாகுமாறு மேலதிக நீதவான் அறிவித்துள்ளார்.

இந்த அச்சுறுத்தல் சம்பவம் தொடர்பில் சட்டத்தரணி கண்டி நீதிமன்ற பொலிஸ் பிரிவில் முறைப்பாடு செய்ததையடுத்து, மேலதிக விசாரணைக்காக கண்டி பொலிஸ் பிரிவுக்கு முறைப்பாடு அனுப்பி வைக்கப்பட்டது.

அச்சுறுத்தலுக்கு உள்ளானதாகக் கூறப்படும் சட்டத்தரணி, குழந்தையொன்றின் பாதுகாப்பு தொடர்பான வழக்கில் ஒரு தரப்பினரை பிரதிநிதித்துவப்படுத்தியவர் என்பது விசாரணைகளில் தெரியவந்துள்ளது.

கண்டி சட்டத்தரணிகள் சங்கத்தின் தலைவர் சுனந்த உதுலாகம உள்ளிட்ட குழுவினர் பாதிக்கப்பட்ட சட்டத்தரணி சார்பில் ஆஜராகியிருந்தனர். சந்தேகநபர்கள் சார்பில் சட்டத்தரணி சமன் தந்திரிகே ஆஜராகியுள்ளார்.