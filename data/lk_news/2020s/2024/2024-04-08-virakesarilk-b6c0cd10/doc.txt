குறட்டை விடும் மனைவியை சகித்துக் கொள்ளும் கணவனாக ஜீ.வி. பிரகாஷ் குமார்

குறட்டை பிரச்சனையை மையப்படுத்தி கடந்த ஆண்டு வெளியாகி வெற்றி பெற்ற திரைப்படம் 'குட் நைட்'. இந்தத் திரைப்படத்தில் கதையின் நாயகனான மணிகண்டன் உறக்கத்தின் போது உரத்த ஒலியில் குறட்டை விடும் பழக்கம் கொண்டவராக நடித்திருப்பார்.

இவர் எப்படி ஒரு பெண்ணை காதலித்து திருமணம் செய்து கொண்டு வாழ்க்கையை நடத்தினார் என்பதுதான் இப்படத்தின் கதையாக இருக்கும்.

இதே கதையை கிட்டத்தட்ட சிறிய அளவில் மாற்றம் செய்து கதையின் நாயகியான ஐஸ்வர்யா ராஜேஷுக்கு குறட்டை விடும் பழக்கம் இருக்கிறது.

இவரது கணவராக ஜீ.வி. பிரகாஷ் குமார் நடிக்கிறார். இந்த திரைப்படத்திற்கு 'டியர்' என பெயரிடப்பட்டிருக்கிறது. ஏப்ரல் பதினோராம் திகதியன்று பட மாளிகையில் வெளியாகவிருக்கும் இந்த திரைப்படத்திற்கு ரசிகர்களின் ஆதரவு கிடைக்குமா? கிடைக்காதா? என்பதை பொறுத்திருந்துதான் பார்க்க வேண்டும்.

இயக்குநர் ஆனந்த் ரவிச்சந்திரன் இயக்கத்தில் உருவாகி இருக்கும் 'டியர்' எனும் திரைப்படத்தில் ஜீ. வி. பிரகாஷ் குமார், ஐஸ்வர்யா ராஜேஷ், காளி வெங்கட், இளவரசு, ரோகிணி, 'தலைவாசல்' விஜய், கீதா கைலாசம், அப்துல் லீ, 'பிளாக் ஷீப்' நந்தினி உள்ளிட்ட பலர் நடித்திருக்கிறார்கள்.

ஜெகதீஷ் சுந்தரமூர்த்தி ஒளிப்பதிவு செய்திருக்கும் இந்த திரைப்படத்திற்கு ஜீ.வி. பிரகாஷ் குமார் இசையமைத்திருக்கிறார். குறட்டை பிரச்சனையை மையப்படுத்தி உருவாகி இருக்கும் இந்த திரைப்படத்தை நெட்மெக் புரொடக்ஷன்ஸ் எனும் நிறுவனத்தின் சார்பில் தயாரிப்பாளர்கள் வருண் திரிபுரனேனி, அபிஷேக் ராமிஷெட்டி, ஜி. பிருத்விராஜ் ஆகியோர் இணைந்து தயாரித்திருக்கிறார்கள். இந்த திரைப்படத்தை ரோமியோ பிக்சர்ஸ் வெளியிடுகிறது.

இப்படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது. இதன் போது படக்குழுவினர் பங்குபற்றினர்.

படத்தைப் பற்றி இயக்குநர் பேசுகையில், '' இந்தத் திரைப்படத்தில் தீபிகா எனும் கதாபாத்திரத்தில் ஐஸ்வர்யா ராஜேஷும், அர்ஜுன் எனும் கதாபாத்திரத்தில் ஜீ.வி. பிரகாஷ் குமாரும் முதன்மையான கதாபாத்திரங்களில் நடித்திருக்கிறார்கள்.

எமக்கு டப்பிங் செய்வது பிடிக்காது. அதனால் தான் படப்பிடிப்பின் போது நேரலையான பேச்சு மற்றும் ஒலியை பதிவு செய்தோம். இத்தகைய தொழில்நுட்பத்தை பயன்படுத்தும் போது படப்பிடிப்பு தளத்தில் சிறிய அளவில் ஏதாவது தவறு நடந்து விட்டாலும் மீண்டும் அந்த காட்சியை படமாக்க வேண்டியதிருக்கும்.

அதனால் ஒவ்வொரு கதாபாத்திரத்திற்கும் திறமையான கலைஞர்களை தெரிவு செய்து பயன்படுத்தினோம். நீங்கள் இப்போது பார்க்கவிருக்கும் திரைப்படத்தின் உச்சகட்ட காட்சியை வடிவமைப்பதில் ஐஸ்வர்யா ராஜேஷின் பங்களிப்பு அதிகம்.

உச்சகட்ட காட்சி பேசப்பட்டால் அதற்கான அங்கீகாரம் ஐஸ்வர்யா ராஜேஷுக்கு தான் கிடைக்கும். அந்த அளவிற்கு ஐஸ்வர்யா ராஜேஷ் இந்த படத்தின் திரைக்கதையில் தம்மை அர்ப்பணித்துக் கொண்டு முழுமையாக பணியாற்றினார். படத்தின் நாயகனான ஜீவி பிரகாஷிடமும் இந்த கதையைப் பற்றி பரிந்துரைத்து, அவரைக் கேட்க வைத்து, நடிக்க வைத்ததும் அவருடைய பங்களிப்பு தான்.

இது ஒரு ரிலேஷன்ஷிப் டிராமா தான். சிறிய சிறிய முரண்பாடுகளை கொண்ட கணவன் -மனைவி உறவுகளுக்கு இடையேயான கதையை சுவராசியமாக சொல்லி இருக்கிறோம். இது அனைவருக்கும் பிடிக்கும்.‌'' என்றார்.

'குட் நைட்' திரைப்படம் வணிக ரீதியாகவும், விமர்சன ரீதியாகவும் பாரிய வெற்றியை பெற்றது. பெண்கள் குறட்டை விட்டு தூங்குவது அரிது என்றாலும் அவர்கள் குறட்டை விடுவதால் குடும்பத்திற்குள் ஏற்படும் கலகங்களை தான் சுவாரசியமாக 'டியர்' படத்தில் காட்சிப்படுத்தப்பட்டிருக்கிறது. இதனால் இந்த திரைப்படமும் வெற்றி பெறும் என உறுதியாக அவதானிக்கலாம்.