அடுத்த கட்டத்திற்கு நகர்ந்த நடிகர் ரியோ ராஜின் 'ஸ்வீட் ஹார்ட் '

'ஜோ' படத்தின் மூலம் தமிழ் ரசிகர்களிடத்தில் பிரபலமான நடிகர் ரியோ ராஜ் கதையின் நாயகனாக நடித்திருக்கும் 'ஸ்வீட் ஹார்ட்' எனும் படத்தின் பின்னணி பேசும் பணிகள் தொடங்கி இருப்பதாக பட குழுவினர் அறிவித்துள்ளனர்.

அறிமுக இயக்குநர் ஸ்வினீத் எஸ்.  சுகுமார் இயக்கத்தில் உருவாகி இருக்கும் 'ஸ்வீட் ஹார்ட்' எனும் திரைப்படத்தில் ரியோ ராஜ், கோபிகா ரமேஷ் ,ரெடின் கிங்ஸ்லி, ரஞ்சி பணிக்கர், அருணாச்சலம், சுரேஷ் சக்ரவர்த்தி, துளசி உள்ளிட்ட பலர் நடித்திருக்கிறார்கள்.

பாலாஜி சுப்பிரமணியம் ஒளிப்பதிவு செய்திருக்கும் இந்த திரைப்படத்திற்கு யுவன் சங்கர் ராஜா இசையமைத்திருக்கிறார். இளமைத் ததும்பும் காதல் படைப்பாக உருவாகி இருக்கும் இந்த திரைப்படத்தை வை எஸ் ஆர் ஃபிலிம்ஸ் நிறுவனம் சார்பில் இசையமைப்பாளர் யுவன் சங்கர் ராஜா தயாரித்திருக்கிறார்.

இந்தத் திரைப்படத்தின் படப்பிடிப்பு பணிகள் நிறைவடைந்து, தற்போது படப்பிடிப்புக்கு பிந்தைய தொழில்நுட்ப பணிகள் தொடங்கி இருக்கிறது. இதனை அறிவிக்கும் வகையில் பட குழுவினர் பிரத்யேக புகைப்படத்தை வெளியிட்டுள்ளனர்.

அந்த வகையில் இந்த திரைப்படத்தில் நடித்த கலைஞர்கள் தற்போது பின்னணி பேசி வருகிறார்கள். இந்தப் பணி நிறைவடைந்ததும் விரைவில் படத்தின் முதல் தோற்றம் வெளியிடப்படும் என எதிர்பார்க்கப்படுகிறது.