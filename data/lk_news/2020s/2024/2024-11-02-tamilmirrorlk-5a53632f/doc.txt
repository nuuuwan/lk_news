நானுஓயா - ரதல்ல வீதியில் விபத்து: ஒருவர் பலி; 20 பேர் காயம்

நானுஓயா - ரதல்ல குறுக்கு வீதியில், வெள்ளிக்கிழமை (1) இரவு, லொறியொன்று கார் மற்றும் வேனுடன் மோதி விபத்துக்குள்ளானதில், ஒருவர் உயிரிழந்ததுடன், 20 பேர் காயமடைந்துள்ளனர்.

நுவரெலியாவிலிருந்து ஹட்டன் பகுதி நோக்கி சென்று கொண்டிருந்த லொறி ஒன்று, அதே திசையில் சென்ற கார் ஒன்றுடன் மோதி, எதிர் திசையில் ஹட்டன் பகுதியில் இருந்து நானுஓயா - ரதல்ல குறுக்கு வழியாக நுவரெலியா நோக்கி சென்ற வேன் ஒன்றுடனும்  மோதியுள்ளது.

லொறியில் தடையாளி முறையாக இயங்காமை காரணமாக ஏற்பட்ட இயந்திர கோளாறே, இந்த விபத்திற்கான காரணம் என சந்தேகிப்பதாக பொலிஸார் தெரிவித்தனர்.

இந்த வேனில் பயணித்தோர், கல்முனை - சாய்ந்தமருது பகுதியில் இருந்து நுவரெலியாவிற்கு சுற்றுலா சென்றுள்ளனர்.

இதன்போது, வேனில் பயணித்த 75 வயதுடைய வயோதிப பெண்ணொருவர் உயிரிழந்துள்ளார். மேலும் லொறி சாரதி மற்றும்  வேனில் பயணித்தவர்கள் அடங்களாக 20 பேர்  காயமடைந்துள்ளனர்.