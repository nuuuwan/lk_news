இந்தியில் நகைச்சுவை வேடத்தில் நடிக்கும் சத்யராஜ்

தமிழ் திரையுலகத்தில் புரட்சி தமிழனாக பிரபலமான நடிகர் சத்யராஜ் சிறிய இடைவேளைக்கு பிறகு இந்தியில் வெளியாகும் படம் ஒன்றில் நகைச்சுவை வேடத்தில் நடித்திருப்பதாக தகவல்கள் வெளியாகி இருக்கிறது.‌

பொலிவூட் இயக்குநர் ஆதித்யா இயக்கத்தில் உருவாகி இருக்கும் 'முன்ஜியா' எனும் கொமடி ஹாரர் வகையிலான திரைப்படத்தில் நகைச்சுவை வேடத்தில் சத்யராஜ் நடித்திருக்கிறார். இந்தத் திரைப்படம் எதிர்வரும் ஜூன் மாதம் ஏழாம் திகதியன்று உலகம் முழுவதும் படமாளிகையில் வெளியாகிறது.

இது தொடர்பாக சென்னையில் நடைபெற்ற விழா ஒன்றில் பங்கு பற்றி பேசிய சத்யராஜ், '' விரைவில் வெளியாகும் 'முன்ஜியா' எனும் திரைப்படத்தில் வடிவேலு நடிக்க வேண்டி நகைச்சுவை கதாபாத்திரத்தில் நான் நடித்திருக்கிறேன். பொதுவாக வேற்று மொழி இயக்குநர்கள் குணச்சித்திர கதாபாத்திரங்களிலும், வில்லன் கதாபாத்திரங்களிலும் நடிக்கவே எம்மை தொடர்பு கொள்வர் ஆனால் முதன் முதலாக முழு நீள நகைச்சுவை வேடத்தில் நடிக்க இயக்குநர் ஆதித்யா எம்மைத் தொடர்பு கொண்டார். இது எனக்கு வித்தியாசமான அனுபவமாக இருந்தது.'' என்றார்.

இதனிடையே நடிகர் சத்யராஜ் தற்போது இயக்குநர் லோகேஷ் கனகராஜ் இயக்கத்தில் சுப்பர் ஸ்டார் ரஜினிகாந்த் நடிக்கும் ‘கூலி’ படத்தில் அவருக்கு நண்பர் கதாப்பாத்திரத்திலும், இயக்குநர் ஏ. ஆர். முருகதாஸ் இயக்கத்தில் உருவாகும் இந்தி திரைப்படத்தில் சல்மான் கானுக்கு வில்லனாகவும் நடிக்க ஒப்பந்தமாகியிருக்கிறார்  என்பது குறிப்பிடத்தக்கது.