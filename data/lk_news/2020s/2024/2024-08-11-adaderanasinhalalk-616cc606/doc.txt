මාරක අනතුරු කිහිපයක් - 3ක් මරුට

දිවයිනේ ප්‍රදේශ කිහිපයකදී සිදුවූ රිය අනතුරුවලින් තිදෙනෙකු ජීවිතක්ෂයට පත්ව ඇති බව පොලීසිය පවසයි.

ඊයේ (10) එම අනතුර සිදුව තිබුණේ, හෝමාගම, මඩාටුගම සහ වරකාපොළ යන පොලිස් වසම්වලය.

හෝමාගම - කොට්ටාව පරණ මාර්ගයේ වලව්ව හන්දියේදී ත්‍රිරෝද රථයක් මෝටර් රථයක් ගැටී සිදුවූ අනතුරකින් 41 හැවිරිදි ත්‍රිරෝද රථයේ රියදුරු මියගොස් තිබේ.

මේ අතර යාපනය - මහනුවර මාර්ගයේ පහළ බුලාගල ප්‍රදේශයේදී ත්‍රිරෝද රථයක් ප්‍රතිවිරුද්ධ දෙසින් පැමිණි කැබ් රථයක ගැටී අනතුරක් සිදුව තිබුණි.

අදාළ අනතුරින් ත්‍රිරෝද රථයේ රියදුරු සහ පසුපස ගමන්කළ පුද්ගලයෙකු දඹුල්ල රෝහලට ඇතුළත් කිරිමෙන් පසු ප්‍රතිකාර ලබමින් සිටි ත්‍රිරෝද රථ රියදුරු මියගොස් තිබේ.

එලෙස මියගොස් ඇත්තේ, කිතුල්හිටියාව ප්‍රදේශයේ පදිංචිව සිටි 29 හැවිරිදි පුද්ගලයෙකි.

මේ අතර වරකාපොළ පොලිස් වසමේ අඹේපුස්ස - අලව්ව මාර්ගයේ තුල්හිරිය ප්‍රදේශයේදී සිදුවූ රිය අනතුරකින් 19 හැවිරිදි තරුණයෙකු ජීවිතක්ෂයට පත්ව තිබේ.

යතුරුපැදියක් පැදිකරුට පාලනය කර ගැනීමට නොහැකිව මාර්ගයේ පෙරළී එම අනතුර සිදුව ඇත.