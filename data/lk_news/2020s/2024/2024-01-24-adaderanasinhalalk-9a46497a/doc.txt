බෙලිඅත්තේ වෙඩිතැබීම ගැන තවත් තොරතුරු

බෙලිඅත්තේ පංච පුද්ගල ඝාතනය මෙහෙයවූ බව කියන සහ ප්‍රහාරය සඳහා පැමිණි පැජෙරෝ රථය පැදවූ පුද්ගලයා අද (24) පෙරවරුවේ පොලීසිය විසින් අත්අඩංගුවට ගනු ලැබිණි.

ඝාතනය සඳහා සිව් දෙනෙකුගෙන් යුත් කණ්ඩායමක් පැමිණි බවත් ඩුබායිහී සිට ලැබුණු කොන්ත්‍රාත්තුවක් මත මෙම ඝාතනය සිදු කළ බවත් සැකකරු ප්‍රශ්න කිරීම් හමුවේ අනාවරණ කර තිබේ.

බෙලිඅත්ත ප්‍රදේශයේ දී සිදු වූ පංච පුද්ගල ඝාතන සිද්ධිය සම්බන්ධයෙන් සමන් කුමාර නමැති 55 හැවිරිදි අයෙක් අකුරැස්ස, බංගම ප්‍රදේශයේ දී අද පෙරවරුවේ අත්අඩංගුවට ගැනිණි.

ඒ, මාතර කොට්ඨාසය භාර ජ්‍යෙෂ්ඨ පොලිස් අධිකාරී පණ්ඩුල වීරසිංහ මහතාගේ අධීක්ෂණය යටතේ හක්මන පොලිසියේ නිලධාරීන් කණ්ඩායමක් විසිනි.

සැකකරු තම නිවසේ සැඟවී සිටිය දී අත්අඩංගුවට ගෙන ඇති බව වාර්තා වේ.

සැකකරු මෙම අපරාධය සැලසුම් කර ඇති අතර, ඝාතකයන් පැමිණි පැජෙරෝ රථයේ රියදුරු වශයෙන් ද කටයුතු කර ඇත්තේ ඔහු බවට අනාවරණය වී ඇත.

ඩුබායිහි සිට ලැබුණු කොන්ත්‍රාත්තුවක් මත මෙම ඝාතනය සැලසුම් කළ බවත් ඝාතනය සඳහා තවත් පුද්ගලයින් තිදෙනෙකු එක්වූ බවත් සැකකරු පොලීසිය හමුවේ පාපොච්චාරණය කර තිබේ.

මැනිං වෙළෙඳපොළේ කලක් සේවය කර ඇති සැකකරු, ඝාතන ඇතුළු අපරාධ සිද්ධි රැසක් සම්බන්ධයෙන් වසර 15කට අධික කාලයක් සිරගත ව සිට ඇති බව ද පොලීසිය සඳහන් කරයි.

දිගින් දිගටම අපරාධ ක්‍රියාවන්වල යෙදී ඇති සැකකරු වැඩිදුර විමර්ශන සඳහා රඳවාගෙන ප්‍රශ්න කිරීමට නියමිතයි.

ඔහුගේ ප්‍රකාශ අනුව සෙසු සැකකරුවන් අත්අඩංගුවට ගැනීම සඳහා කටයුතු කරන බව පොලීසිය අවධාරණය කර් ඇත.

අත්අඩංගුවට පත් සැකකරුගේ නිවස අද පස්වරුවේ පොලීසිය විසින් විශේෂ පරීක්ෂාවකට ලක් කර තිබේ.

මේ අතර ඝාතනය සිදු වූ දින ඒ සඳහා භාවිත කළ පැජෙරෝ රථය කඹුරුපිටිය නගරයේ ඉන්ධන පිරවුම්හලකට පැමිණ ඉන්ධන ලබාගන්නා අයුරු දැක්වෙන සීසීටීවී රූපරාමු පෙළක් ද මාධ්‍යය වෙත නිකුත් වී ඇත.

කඹුරුපිටිය බස්නැවතුම්පොළත් අදාළ ඉන්ධන පිරවුම්හලත් අතරමැද පිහිටි හෝටලයක් අසලට පැජෙරෝ රථය පැමිණෙන අයුරු එම දර්ශනවල සටහන් ව තිබේ.

එම අවස්ථාවේ දී එහි සිටි අයෙක් ඉන් බැස අදාළ හෝටලය තුළට පැමිණ වතුර බෝතලයක් සහ කෙටි ආහාර මිල දී ගන්නා අයුරු ද සීසීටීවී කැමරාවල සටහන් ව ඇත.

අනතුරුව ආහාර මිල දී ගත් පුද්ගලයා එම ස්ථානයෙන් පිට ව ගොස් පැජෙරෝ රථයට නැග පිට ව යන අතර, එලෙස පිට ව යන පැජෙරෝ රථය කඹුරුපිටිය කිරින්ද මාර්ගය ඔස්සේ බෙලිඅත්ත දෙසට යන ආකාරය ද සටහන් ව තිබිණි.

ඉන්පසුව ඔවුන් වෙඩි තැබීම සිදු කර ඇති බවට ආරක්ෂක අංශ සැක පළ කරයි.

මේ අතර, බෙලිඅත්තේ දී වෙඩි වැදීමෙන් මිය ගිය අයගේ දේහයන් ඊයේ සහ අද ඔවුන්ගේ නිවෙස් වෙත රැගෙනවිත් තිබේ.

වෙඩික්කරුවන්ගේ ප්‍රධාන ඉලක්කය වූ සමන් පෙරේරා හෙවත් රෝයල් බීච් සමන්ගේ දේහය ඊයේ රාත්‍රියේ කුරුණෑගල පිහිටි ඔහුගේ නිවස වෙත රැගෙනවිත් ඇත.

එමෙන්ම බුද්ධික රාජපක්ෂගේ සිරු රද කුරුණෑගල පිහිටි ඔහුගේ නිවසට රැගෙනවිත් තිබේ.

සමීර මදුසංඛ හෙවත් සුරතලා, හසිත චින්සුක, හා නලීන් චම්පික ජයතිලක යන තිදෙනොගේ සිරුර ද ඉඳුරුවේ පිහිටි ඔවුන්ගේ නිවෙස් වෙත රැගෙනවිත් තිබිණි.