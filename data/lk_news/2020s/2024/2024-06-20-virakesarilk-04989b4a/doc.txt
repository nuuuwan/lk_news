மலையாள ரசிகர்களையும் கவர்ந்த 'மகாராஜா'

''மக்கள் செல்வன் விஜய் சேதுபதி நடிப்பில் வெளியான 'மகாராஜா' திரைப்படம் தமிழ் ரசிகர்களை மட்டுமல்லாமல் மலையாளம், தெலுங்கு என வேற்று மொழி திரைப்பட ரசிகர்களையும் கவர்ந்துள்ளது'' என படக் குழுவினர் உற்சாகத்துடன் தெரிவித்தனர்.

இயக்குநர் நித்திலன் சாமிநாதன் இயக்கத்தில் உருவாகி கடந்த வாரம் படமாளிகையில் வெளியான திரைப்படம் 'மகாராஜா'. 'மக்கள் செல்வன்' விஜய் சேதுபதியின் திரையுலக பயணத்தில் ஐம்பதாவது படமாக தயாரான 'மகாராஜா'- விமர்சன ரீதியாகவும், வசூல் ரீதியாகவும் பாரிய வெற்றியை பெற்றிருக்கிறது. இதனால் மகிழ்ச்சியடைந்த படக்குழுவினர் படத்தை வெற்றி பெறச் செய்த ரசிகர்களுக்கும், ஊடகத்தினருக்கும் நன்றி தெரிவிக்கும் வகையில் விழா ஒன்றினை சென்னையில் ஒருங்கிணைத்தனர்.

அந்த நிகழ்வில் படக் குழுவினருடன் படத்தை பட மாளிகையில் வெளியிட்ட விநியோகஸ்தர்கள் உள்ளிட்ட பலரும் பங்குபற்றினர்.

இந்நிகழ்வில் வளர்ந்து வரும் குணச்சித்திர நடிகரும், டிஜிட்டல் தள திரை உலகின் சுப்பர் ஸ்டாருமான வினோத் சாகர் பேசுகையில், '' மகாராஜா திரைப்படம் தமிழில் மட்டுமல்லாது மலையாளம், தெலுங்கு என பல மொழிகளிலும் வெற்றி பெற்றுள்ளது. 'மகாராஜா'வாக நடித்த விஜய சேதுபதியின் நடிப்பை மலையாள ரசிகர்கள் கொண்டாடுகிறார்கள். படத்தை பெரிய வெற்றிப்படமாக மாற்றிய ரசிகர்களுக்கும், ஊடகத்தினருக்கும் நன்றி'' என்றார்.

விஜய் சேதுபதி பேசுகையில், '' இப்படத்தின் கதையை முதன் முதலாக கேட்கும் போது நம்பிக்கை ஏற்பட்டது. அதன் பிறகு அனைத்து பொறுப்புகளையும் இயக்குநர் நித்திலனிடம் ஒப்படைத்து விட்டேன். படப்பிடிப்பு தருணத்தில் இவ்வளவு பெரிய வெற்றியை பெறும் என்று எந்த எதிர்பார்ப்பும் எம்மிடத்தில் இல்லை. ஆனால் படம் பெரிய வெற்றியை பெற்றிருக்கிறது. இதற்கு முன் நான் நடித்த படங்கள் வணிக ரீதியாக வெற்றியை அளிக்கவில்லை. அதனால் இந்த படத்தின் மீது சிறிய பயம் இருந்தது. என்னை சுற்றி பலரும் பல வினாக்களை எழுப்பினர். அவர்களுக்கான பதிலாக இந்தப் படம் அமைந்தது. இதற்காக அனைவருக்கும் நன்றி தெரிவித்துக் கொள்கிறேன்'' என்றார்.

இதனிடையே 'மகாராஜா' படத்தின் கதையை வேறு தலைப்பில் இயக்குநர் நித்திலன் சுவாமிநாதன், 'குரங்கு பொம்மை' படத்திற்கு முன்பாகவே எழுதி, பல தயாரிப்பாளரிடமும், சாந்தனு பாக்யராஜ் உள்ளிட்ட நாயகர்களிடமும் சொல்லி இருக்கிறார் என்பதும், யாரும் தயாரிக்க முன் வரவில்லை என்பதால்... ஒரே வருடத்தில் 'குரங்கு பொம்மை' படத்தின் கதையை எழுதி இயக்கி திரையுலகில் கவனம் பெற்றிருக்கிறார் என்பதும், அதனைத் தொடர்ந்து மீண்டும் தன்னுடைய முதல் கதையை தூசு தட்டி சிறிய மாற்றங்களை செய்து தற்போது மகாராஜாவாக உருவாக்கி வெற்றியை பெற்றிருக்கிறார் என்பதும் குறிப்பிடத்தக்கது.