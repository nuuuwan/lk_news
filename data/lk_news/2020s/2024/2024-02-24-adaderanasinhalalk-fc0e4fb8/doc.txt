කොළඹ මහා පරිමාණ නිවාස ජාවාරම උකුස්සා හෙළිකරයි

නිවාස සංවර්ධන අධිකාරියට අයත් කොළඹ නගරයේ පිහිටි මහල් නිවාස සංකීර්ණවල නිවාස ලබාදෙන බව පවසා ජාවාරම්කරුවන් පිරිසක් රුපියල් කෝටි 150ක පමණ මුදලක් වංචා කර ඇති බවට "අද දෙරණ උකුස්සාට" තොරතුරු අනාවරණය විය.

කොම්පඤ්ඥවීදියේ හා මෝදර පිහිටි නිවාස සංවර්ධන අධිකාරියට අයත් මහල් නිවාස සංකීර්ණ දෙකකින් නිවාස ලබාදෙන බව පවසා ජාවාරම්කාර කල්ලියක් මෙලෙස මිනිසුන් මුලාකරමින් මුදල් වංචා කර ඇත.

ඒ අනුව සිදුකළ සොයාබැලීමේදී අනාවරණය වූයේ එම ජාවාරමට විවිධ තරාතිරම්වල පිරිස් හසුවී ඇති බවය.

අදාළ මහල් නිවාස සංකීර්ණවල නිවාසවලට හොරෙන් යතුරු කපා ඇතුළු වී අදාළ පිරිස නිවාස මිලදීගැනීමට පැමිණෙන පිරිස් වෙත එම නිවාස පෙන්වනු ලබයි.

එමෙන්ම ජනාධිපති කාර්යාලයේ හා නිවාස සංවර්ධන අධිකාරියේ ලිපි ශීර්ෂ හා ලියකියවිලි සකස් කිරීමටත් එම ජාවාරම්කරුවන් කටයුතු කර තිබුණි.

නිවාස මිලදී ගන්නට පැමිණෙන අයගේ නමට විදුලිබිල්, ජලබිල් ඇතුළු ලිපිගොනු පවා සකස් කර දී ඇතැයිද උකුස්සාට දැකගත හැකිවුණි.

තැරැව්කරුවන් කිහිපදෙනෙකු සම්බන්ධ කරගනිමින් එම එක් නිවසකට රුපියල් ලක්ෂ විසිදෙක බැගින් අයකර වංවාකර ඇති බවද මෙහිදී හෙළිවුණි.

එමෙන්ම ජාවාරම්කරුවන් නාගරික සංවර්ධන අධිකාරිය ඉදිකළ මෙට්‍රෝමැක්ස් නිවාස සංකීර්ණයේ නිවාසවලට වෙනමම බදු අංක හා ලිපිගොනු සකස් කළ බව හඟවන ලේඛන පවා ලබාදී තිබුණි.

මිලදීගත් නිවාසවල අයිතිය තහවුරු කර පදිංචිවීමට පැමිණීමේදී ඒවා නිවාස සංවර්ධන අධිකාරියෙන් විකුණූ නිවාස බව හෙළිවී තිබේ.

මෙම වංචාවට හසුවූ පුද්ගලයන් මුදල් ඉල්ලා සිටින විට ඔවුන්ට තර්ජනය කරන්නට ජාවාරම් කරුවන් කටයුතු කරයි.

මෙම ජාවාරම්කරුවන් සම්බන්ධයෙන් වගකිවයුත්තන් කඩිනම් පියවර ගන්නා තෙක් අද දෙරණ 'උකුස්සා' සීරුවෙනි.