வெள்ள அனர்த்தத்தால் பாதிக்கப்பட்டவர்களுக்கு உடனடியாக நிவாரணம் வழங்க வேண்டும்  -  எதிர்க்கட்சித் தலைவர் சஜித்

ஏற்பட்ட அனர்த்தம் காரணமாக சுமார் 5 இலட்சம் மக்கள் துயரத்தினாலும் அழுத்தத்தினாலும் பாதிக்கப்பட்டுள்ளனர். அதனால்  அனர்த்த  முகாமைத்துவ தேசிய சபையை விரைவாக கூட்டி, இதுதொடர்பில் நடவடிக்கை எடுக்க வேண்டும் என எதிர்க்கட்சித் தலைவர் சஜித் பிரேமதாச தெரிவித்தார்.

பாராளுமன்றத்தில் செவ்வாய்க்கிழமை (03) இடம்பெற்ற ஜனாதிபதியின் கொள்கை  விளக்க உரை மீதான விவாத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

நாட்டில் அண்மைக்காலமாக நிலவி வரும் மோசமான காலநிலையினால் ஏற்பட்ட அனர்த்தம் காரணமாக சுமார் 5 இலட்சம் மக்கள் துயரத்தினாலும் அழுத்தத்தினாலும் பாதிக்கப்பட்டுள்ளனர். அரசாங்கம் இவர்களுக்கு நிவாரணம் வழங்குவதற்கான அவசர வேலைத்திட்டத்தை முன்னெடுக்க வேண்டும்.

அனர்த்த முகாமைத்துவ சட்டத்தின்படி, அனர்த்த  முகாமைத்துவ தேசிய சபையை கூட்டி, இதுதொடர்பில் நடவடிக்கை எடுக்க வேண்டும்.

பாதிக்கப்பட்டவர்களுக்கு நிவாரணம் வழங்குவதுடன், புதிய வானிலை தகவல்களைப் பெறுவதற்கு நவீன தொழில்நுட்ப கட்டமைப்புகளை நிறுவ வேண்டும். உலக வங்கியும், ஜப்பானும் இதற்கான தொழில்நுட்ப உபகரணங்களை வழங்க தயாராக உள்ளன. எனவே இவற்றை பெற்றுக்கொள்ள வேண்டும்.

அத்துடன் பயிர் சேதத்தினால் நாட்டின் உணவு கட்டமைப்புக்கு ஏற்படும் பாதிப்புகளுக்கு தீர்வுகளைப் பெற்றுக் கொடுக்க வேண்டும். பயிர் சேதம் குறித்து முறையாக மதிப்பீடு செய்து, குறிப்பிட்ட  நிவாரணத்தை உரியவர்களுக்கு வழங்க வேண்டும். புள்ளி விபரங்களை மாற்றாமல் இவற்றை சரியாக வழங்க வேண்டும்.

மேலும் அரசாங்கம் வாக்குறுதி அளித்த பிரகாரம் 25000 ரூபா  உர மானியம் 217985 பேருக்கு மட்டுமே இதுவரை  வழங்கப்பட்டுள்ளது. இன்னும் 15000 ரூபா இரண்டு சுற்றுக்களில் முறையே 228000 மற்றும் 165000 பேருக்கும் கிடைக்க வேண்டியுள்ளது. அரசாங்கம் கூறிய பிரகாரம் 25,000 ரூபா மானியம் முறையாக வழங்கப்படவில்லை. எனவே இதனை முறையாக முன்னெடுக்குமாறு அரசாங்கத்திடம் கேட்டுக்கொள்கிறேன்.

அதேபோன்று அரிசி தட்டுப்பாட்டுக்கு முறையான தீர்வொன்று காணப்பட வேண்டும். வெளிநாட்டில் இருந்து அரிசி இறக்குமதி செய்ய மாட்டோம் என மேடைகள் தோறும் கூறிய தற்போதைய ஆட்சியாளர்கள் இன்று அவர்களது அரசாங்கமே அரிசியை இறக்குமதி செய்து ஆரம்பித்துள்ளது.

பொருட்களின் விலை வேகமாக அதிகரித்து வருகிறது. குடிமக்களின் உணவு மற்றும் உணவு அல்லாத செலவுகளை புரிந்துகொண்டு, அரிசி தட்டுப்பாட்டைத் தீர்க்க நிலையான திட்டங்களை அரசாங்கம் கொண்டு வர வேண்டும்.

இந்த விடயத்தில் நிலைபேறானதொரு நிலையை பேணி வருவது குறித்து கவனம் செலுத்த வேண்டும். எரிபொருள் விலை சூத்திரத்தை ஏற்க்க மாட்டோம், மக்கள் ஆணை கிடைத்தவுடன் எரிபொருள் சூத்திரத்தை நீக்கி விட்டு, எரிபொருள் விலையைக் குறைப்போம் என்று சொன்னாலும், இதுவரை எதுவும் நடக்கவில்லை. அரசாங்கம் சொன்னதைச் செய்வதாக இருந்தால் இதையும் உரியவாறு செய்ய வேண்டும் என்றார்.