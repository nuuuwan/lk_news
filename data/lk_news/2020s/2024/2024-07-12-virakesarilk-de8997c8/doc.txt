பங்களாதேஷை இலகுவாக வென்றது இலங்கை; மாலைதீவுகளை துவம்சம் செய்த இந்தியா இறுதிப் போட்டிக்கு முன்னேறியது

கொழும்பு சுகததாச உள்ளக அரங்கில் வியாழக்கிழமை (11) இரவு நடைபெற்ற 18 வயதுக்குட்பட்ட தெற்காசிய கூடைப்பந்தாட்ட சாம்பியன்ஷிப்பில் இலங்கை தனது இரண்டாவது போட்டியில் பங்களாதேஷை 93 - 56 என்ற புள்ளிகள் வித்தியாசத்தில் இலகுவாக வெற்றிகொண்டது.

இந்தியாவுக்கு எதிரான முதலாவது போட்டியில் தோல்வி அடைந்த இலங்கைக்கு இந்த வெற்றி உற்சாகத்தைக் கொடுத்துள்ளது..

எவ்வாறாயினும் இந்தப் போட்டியிலும் சிற்சில தவறுகளை இழைத்ததாலும் லேஅப் ஷொட்கள் உட்பட ப்றீ ஷொட்ஸ்கள் பலவற்றைத் தவறவிட்டதாலும் இலங்கைக்கு 100 புள்ளிகள் பெறுவதற்கு இருந்த வாய்ப்பு அற்றுப்போனது.

எவீன் சேனாரத்ன 17 புள்ளிகளையும் திலுக் சமரவிக்ரம 15 புள்ளிகளையும் டெரன் பேர்னார்ட் அன்தனி 12 புள்ளிகளையும் பெற்றுக்கொடுத்தனர்.

கடைசிக் கட்டத்ததில் களம் இறக்கப்பட்ட தாருக்க ஜயசுந்தர மிகத் திறமையாக விளையாடி 2 த்ரீ பொய்ன்டர்ஸ் உட்பட 7 புள்ளிகளைப் பெற்றார்.

அடுத்த போட்டியில் அவருக்கு கூடுதல் வாய்ப்பு வழங்குவது குறித்து பயிற்றுநர்கள் ரொஷான் ரந்திம, ஷேன் டெனியல்ஸ் ஆகிய இருவரும் கவனம் செலுத்துவது வரவேற்கத்தது. இந்தியாவுடனான போட்டியில் அவருக்கு வாய்ப்பு வழங்கப்படாதது தவறு என்பதை இந்தப் போட்டியின்போது பயிற்றுநர்கள் உணர்ந்திருப்பார்கள் என்பது நிச்சயம்.

பங்களாதேஷுடனான போட்டியின் முதலாவது ஆட்ட நேர பகுதியில் ஓரளவு திறமையாக விளையாடிய இலங்கை 23 - 14 என்ற புள்ளிகள் கணக்கில் தனதாக்கியது.

இரண்டாவது ஆட்ட நேர பகுதியில் பங்களாதேஷின் பலத்த சவாலுக்கு மத்தியில் 16 - 14 என இலங்கை வெற்றிபெற்று இடைவேளையின்போது 39 - 28 என முன்னிலை வகித்தது.

இடைவேளைக்குப் பின்னர் திறமையாக விளையாடிய இலங்கை மூன்றாவது ஆட்ட நேர பகுதியை 29 - 16 என தனக்கு சாதகமாக்கிக்கொண்டது.

கடைசி ஆட்ட நேரப் பகுதியிலும் திறமையை வெளிப்படுத்திய இலங்கை 25 - 12 என அப் பகுதியைத் தனதாக்கி ஒட்டு மொத்தமாக 93 - 56 என்ற புள்ளிகள் கணக்கில் வெற்றிபெற்றது.

இன்று நடைபெறவுள்ள மாலைதீவுகளுடனான போட்டியில் இலங்கை வெற்றிபெற்றால் இறுதிப் போட்டியில் இந்தியாவை எதிர்த்தாட தகுதிபெறும்.

18 வயதுக்குட்பட்ட தெற்காசிய கூடைப்பந்தாட்ட சம்பியன்ஷிப் ஆசிய தகுதிகாண் சுற்றாகவும் அமைவதால் இலங்கை அடுத்த இரண்டு போட்டிகளிலும் வெற்றிபெறுவது அவசியமாகும்.

மாலைதீவுகளுக்கு எதிரான போட்டியில் இந்தியா 117 - 43 என்ற புள்ளிகள் வித்தியாசத்தில் அமோக வெற்றியீட்டி இறுதிப் போட்டியில் விளையாட முதலாவது அணியாக தகுதிபெற்றது.

அப் போட்டியில் முழுமையான ஆதிக்கம் செலுத்திய இந்தியா, 10 நிமிடங்களைக் கொண்ட நான்கு ஆட்ட நேர பகுதிகளிலும் முறையே 30 - 11, 32 - 12, 26 - 8, 29 - 12 என்ற புள்ளிகள் அடிப்படையில் வெற்றிபெற்றது.