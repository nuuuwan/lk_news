விருப்பு வாக்கெண்ணும் பணிகள் தேர்தல் சட்டத்துக்கமைய முன்னெடுக்கப்படவில்லை ஜனநாயகத்தை விமர்சனத்துக்குள்ளாக்க மாட்டோம் - ஐக்கிய மக்கள் சக்தி

விருப்பு வாக்கெண்ணும் பணிகள் தேர்தல் சட்டத்துக்கமைய முன்னெடுக்கப்படவில்லை. தேர்தல் கடமைகளின் போது அரசியல் ரீதியாக பக்க சார்பாக செயற்பட்ட அதிகாரிகள் மீது சட்ட நடவடிக்கை எடுக்கவுள்ளதாக ஐக்கிய மக்கள் சக்தி அறிவித்துள்ளது.

இன்று ஞாயிற்றுக்கிழமை (22) ஜனாதிபதித் தேர்தல் முடிவுகள் வெளியிடப்பட்ட போது முதல் இரு இடங்களைப் பிடித்த இரு வேட்பாளர்களுமே 50 சதவீத வாக்குகளைப் பெறவில்லை. அதற்கமைய விருப்பு வாக்குகள் எண்ணப்படுவதாக தேர்தல் ஆணைக்குழு அறிவித்தது.

இதன் போது உரிய சட்ட நடைமுறை பின்பற்றப்படவில்லை என இன்று இடம்பெற்ற ஊடகவியலாளர் மாநாட்டில் ஐக்கிய மக்கள் சக்தியின் பொதுச் செயலாளர் ரஞ்சித் மத்தும பண்டார மற்றும் சம்பிக ரணவக்க ஆகியோர் தெரிவித்தனர்.

ரஞ்சித் மத்தும பண்டார தெரிவிக்கையில், சட்டத்துக்கு முரணாக இரண்டாவது விருப்பு வாக்கு எண்ணும் பணிகள் முன்னெடுக்கப்பட்டு வருகின்றன. பெரும்பாலான பகுதிகளில் பக்கசார்பாக அதிகாரிகள் செயற்பட்டிருகின்றனர். இது சுயாதீன தேர்தலாக வேண்டும்.

எனவே வாக்கெண்ணும் பணிகள் சுயாதீனமாக முன்னெடுக்கப்பட வேண்டும். இது தொடர்பில் நாம் சட்ட நடவடிக்கை எடுப்போம். எவ்வாறிருப்பினும் பொதுத் தேர்தலில் வெற்றி பெறுவதற்கு நாம் அனைவரும் இணைந்து செயற்படுவோம் என்றார்.

சம்பிக ரணவக்க தெரிவிக்கையில், அநுரகுமார திஸாநாயக்கவுக்கு 42.31 சதவீத வாக்குகளும், சஜித் பிரேமதாசவுக்கு 32.76 சதவீத வாக்குகளும் கிடைத்துள்ளன. இவ்விருவருக்குமிடையில் இவ்வாறான இடைவெளி காணப்படுவதோடு, யாருக்கும் 50 சதவீத வாக்குகள் கிடைக்கவில்லை.

எந்தவொரு வேட்பாளருக்கும் 50 சதவீத வாக்குகள் கிடைக்கவில்லை என்றால், இவர்கள் இருவரைத் தவிர ஏனைய 36 வேட்பாளர்களதும் சகல வாக்கு சீட்டுக்களையும் சீல் செய்து, மீண்டும் எமது பிரதிநிதிகளை வரவழைத்து அவர்கள் முன்னிலையில் சீல் பிரிக்கப்பட்டு இரண்டாம் மூன்றாம் விருப்பு வாக்குகள் எண்ணப்பட்டிருக்க வேண்டும்.

சட்டத்துக்கமைய இவ்வாறான நடவடிக்கையே முன்னெடுக்கப்பட்டிருக்க வேண்டும். ஆனால் அவ்வாறான நடவடிக்கை முன்னெடுக்கப்படவில்லை. சில அதிகாரிகள் அரசியல் ரீதியாக பக்கசார்பாக செயற்படுகின்றமையை பல்வேறு சந்தர்ப்பங்களிலும் அவதானித்திருக்கின்றோம்.

இவ்வாறான செயற்பாடுகள் தொடர்பில் நாம் தேர்தல் ஆணைக்குழுவில் முறைப்பாடளித்திருக்கின்றோம். ஒவ்வொரு பகுதிகளிலும் தகவல்களை சேகரித்து அவற்றை அடிப்படையாகக் கொண்டு முறைப்பாடளிப்போம்.

எவ்வாறிருப்பினும் நாம் எந்த சந்தர்ப்பத்திலும் ஜனநாயகத்தையும், அதிக வாக்குகளைப் பெறும் வேட்பாளரை விமர்சனத்துக்கு உள்ளாக்க மாட்டோம். அவர்களது எதிர்கால நடவடிக்கைகளுக்கு வாழ்த்துக்களைத் தெரிவித்துக் கொள்கின்றோம். ஆனால் எமது வேட்பாளருக்கு நியாயத்தைப் பெற்றுக் கொடுப்பதற்கான நடவடிக்கைகளை எடுப்போம் என்றார்.