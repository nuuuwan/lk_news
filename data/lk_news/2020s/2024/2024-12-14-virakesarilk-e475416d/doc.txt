அலங்கு திரைப்படம் ரசிகர்களை ஏமாற்றாது - நடிகர் குணாநிதி

நடிகர் குணாநிதி நடிப்பில் உருவாகி இருக்கும் 'அலங்கு' திரைப்படம் எதிர்வரும் 27ஆம் திகதி பட மாளிகையில் வெளியாகிறது. 'இந்த திரைப்படம் ரசிகர்களை ஏமாற்றாது. வித்தியாசமான அனுபவத்தை வழங்கும்' என படத்தின் நாயகனும், நடிகருமான குணாநிதி தெரிவித்திருக்கிறார்.

இயக்குநர் எஸ். பி . சக்திவேல் இயக்கத்தில் உருவாகி இருக்கும் 'அலங்கு' எனும் திரைப்படத்தில் குணாநிதி, செம்பன் வினோத், காளி வெங்கட் ,சரத் அப்பாணி, ஸ்ரீ ரேகா , கொற்றவை , ரெஜின் ரோஸ்,  இதயக்குமார் உள்ளிட்ட பலர் நடித்திருக்கிறார்கள். எஸ். பாண்டி குமார் ஒளிப்பதிவு செய்திருக்கும் இந்த திரைப்படத்திற்கு அஜீஷ் இசையமைத்திருக்கிறார். இந்த திரைப்படத்தை டி ஜி ஃபிலிம்  கம்பனி மற்றும் மேக்னஸ் புரொடக்ஷன்ஸ் ஆகிய நிறுவனங்கள் சார்பில் தயாரிப்பாளர்கள் டி .சபரிஷ் மற்றும் சங்கமித்ரா சௌமியா அன்புமணி ஆகியோர் இணைந்து தயாரித்து இருக்கிறார்கள்.

இந்த படத்தினை விளம்பரப்படுத்தும் நிகழ்வு சென்னையில் நடைபெற்றது. இதன் போது இயக்குநரும், நடிகருமான மிஷ்கின் சிறப்பு அதிதியாக பங்கு பற்றினார். நிகழ்வின் தொடக்கமாக கிராமிய கூத்து கலைஞர்களின் கூத்துக்கலை நடைபெற்றது.

இதனை தொடர்ந்து படத்தின் நாயகனான குணாநிதி பேசுகையில், '' செல்ஃபி எனும் திரைப்படத்திற்கு பிறகு நிறைய கதைகளை கேட்டேன். அந்த தருணத்தில் இயக்குநர் தாஸ் ரங்கசாமி மூலமாக இயக்குநர் எஸ். பி. சக்திவேல் எம்மை சந்தித்து 'அலங்கு' படத்தின் கதையை விவரித்தார்.

கதையை கேட்டவுடன் பிடித்து விட்டது. இந்த கதை எம்மை போன்ற புதுமுக கலைஞர் ஒருவர் நடித்தால் தான் சிறப்பாக இருக்கும் என்ற எண்ணமும் ஏற்பட்டது. அதே தருணத்தில் படத்திற்கான பட்ஜட் பெரிது என்பதையும் உணர்ந்து, சில தயாரிப்பாளர்களிடம் பேச்சு வார்த்தை நடத்தினோம்.

அதன் பிறகு எம்முடைய சகோதரியான சங்கமித்ரா சௌமியா அன்புமணியிடம் இக்கதையை கேட்குமாறு சொன்னேன். அவர் கேட்டவுடன் இப்படத்தை நாம் இணைந்து தயாரிக்கலாம் என்றார். அதன் பிறகு படத்தின் பணிகள் விறுவிறுப்பாக நடைபெற்றது.

இப்படத்தின் முன்னோட்டத்தை சுப்பர் ஸ்டார் ரஜினிகாந்த் பார்வையிட்டு, 'படம் நிச்சயமாக வெற்றி பெறும்' என்று நம்பிக்கையுடன் சொன்னார் . இது எங்கள் குழுவுக்கு உற்சாகத்தை அளித்தது. 27 ஆம் திகதியன்று இத் திரைப்படம் பட மாளிகையில் வெளியாகிறது. தமிழகத்திலிருந்து கேரள மாநிலத்திற்கு புலம் பெயர்ந்து வாழ்வியலை மேற்கொள்ளும் எளிய மக்களின் வலியை அழுத்தமாக பதிவு செய்து இருக்கிறோம். மேலும் இந்த திரைப்படம் ரசிகர்களை ஒருபோதும் ஏமாற்றாது. வித்தியாசமான அனுபவத்தை வழங்கும் '' என்றார்.