கிறாபிக்ஸ் காட்சிகளுடன் அசத்தும் 'சதுர்'

அறிமுக நடிகர் அமர் ரமேஷ் கதையின் நாயகனாக நடித்திருக்கும் 'சதுர்' எனும் திரைப்படத்தின் முன்னோட்டம் வெளியிடப்பட்டிருக்கிறது.  இதற்காக சென்னையில் நடைபெற்ற பிரத்யேக வெளியீட்டு விழாவில் தயாரிப்பாளர் தனஞ்ஜெயன் - இயக்குநர் பாலா ஆகியோர் சிறப்பு அதிதியாக பங்கு பற்றினர் .

அறிமுக இயக்குநர் ஏ. அகஸ்டின் பிரபு இயக்கத்தில் உருவாகி இருக்கும் 'சதுர்' எனும் திரைப்படத்தில் அமர் ரமேஷ், அஜித் விக்னேஷ், தாமோதரன், ஜீவா ரவி, 'நக்கலைட்ஸ்' செல்லா, சூர்யா, ஆர்னவ் ஹரிஜா, பிரதீப் ஹரி, கிரிஷ் பாலா, 'பாய்ஸ்' ராஜன் உள்ளிட்ட பலர் நடித்திருக்கிறார்கள்.

ராம் டி . சந்தர் ஒளிப்பதிவு செய்திருக்கும் இந்த திரைப்படத்திற்கு ஆதர்ஷ் இசையமைத்திருக்கிறார். ஃபேண்டஸி திரில்லராக தயாராகி இருக்கும் இந்த திரைப்படத்தை ராக்ஸ் நேச்சர் என்டர்டெயின்மென்ட் எனும் தயாரிப்பாளர் ராம் மணிகண்டன் தயாரித்திருக்கிறார்.

இந்தத் திரைப்படத்தின் படப்பிடிப்பு நிறைவடைந்து படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. இந்நிலையில் படத்தின் முன்னோட்டம் வெளியிடப்பட்டிருக்கிறது. இந்த முன்னோட்டத்தில் ஆழ்கடல் பகுதியில் புதைந்திருக்கும் மர்மங்களை பற்றிய படைப்பாக உருவாகி இருக்கிறது என தெரிய வருவதால் ரசிகர்கள் பெரும் எதிர்பார்ப்புடன் காத்திருக்கிறார்கள்.

படத்தைப் பற்றி இயக்குநர் பேசுகையில், ''சிறிய முதலீட்டில் தயாரான இந்த திரைப்படத்தில் ஆயிரத்திற்கும் மேற்பட்ட வி எஃப் எக்ஸ் காட்சிகள் இடம் பிடித்திருக்கிறது. ரசிகர்களுக்கு புதுமையான அனுபவத்தை வழங்க வேண்டும் என்பதற்காக கடினமாக உழைத்து உருவாக்கியிருக்கிறோம் '' என்றார்.