சீருடை துணிகளை ஜனவரி 20 க்கு முன் வழங்க திட்டம்

சீன உதவியுடன் 2025 ஆம் ஆண்டுக்கான பாடசாலை சீருடை துணிகளை ஜனவரி 20 ஆம் திகதி பாடசாலை விடுமுறைக்கு முன்னர் வழங்குவதற்கு கல்வி அமைச்சு தயாராக இருப்பதாக கல்வி அமைச்சர் சுசில் பிரேமஜயந்த தெரிவித்தார்.

சீன தூதுவர் மற்றும் சீன அரசாங்கத்தின் சம்பந்தப்பட்ட அதிகாரிகளுடன் நடத்தப்பட்ட கலந்துரையாடலைத் தொடர்ந்து, சீன அரசாங்கம் 2025 புதிய பாடசாலை தவணைக்கு முன்னர் 4.3 மில்லியன் பாடசாலை மாணவர்களுக்கு தேவையான அனைத்து சீருடைகளையும், 825 பிரிவேனாக்களுக்கான ஆடைகளையும் மானியமாக வழங்க உள்ளது.

அதன்படி, சீருடைத் துணிக்கான முதல் இருப்பு நவம்பர் 13-ஆம் திகதியும், இரண்டாவது இருப்பு நவம்பர் 21-ஆம் திகதியும், மூன்றாவது இருப்பு டிசம்பர் 20-ஆம் திகதியும் பெறப்படும்.

இந்த சீருடைகளை 100% இலவசமாக வழங்குவதன் மூலம் இலங்கை அரசுக்கு ரூ. 7,000 மில்லியன் நிதியை சேமிக்க முடிந்துள்ளது. சீருடை துணிகள் ஜனவரி 20ம் திகதிக்கு முன் விநியோகிக்க திட்டமிடப்பட்டுள்ளது.

இந்த நிதியுதவிக்காக சீன அரசாங்கத்திற்கும் சீன தூதுவருக்கும் தனது நன்றியை தெரிவித்துக் கொள்வதாக அமைச்சர் பிரேமஜயந்த தெரிவித்தார்.