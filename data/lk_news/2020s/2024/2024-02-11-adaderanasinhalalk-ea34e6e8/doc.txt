මීගමුවේ ඝාතනයට භාවිත කළ යතුරුපැදිය සොයා ගැනේ

මීගමුවේ පුද්ගල ඝාතනයට යොදාගත් යතුරුපැදිය සීදුවේ අතහැර දමා ගොස් තිබිය දී විමර්ශන නිලධාරින් විසින් සොයාගෙන තිබේ.

මීගමුව - ගල්කන්ද මංසන්ධියේ දී පුද්ගලයෙකු ඉලක්කකර ඊයේ (10) රාත්‍රී 07ට පමණ වෙඩිතැබීමක් සිදුකර තිබිණි.

පොලීසිය පැවසුවේ, ගල්කන්ද මංසන්ධියේ වෙළෙඳසලක් ඉදිරිපිට යතුරුපැදියක නැගී සිටි පුද්ගලයෙකු ඉලක්ක කරගනිමින් තවත් යතුරුපැදියකින් පැමිණි දෙදෙනෙකු එම වෙඩිතැබීම සිදු කර ඇති බවයි.

වෙඩිතැබීම සඳහා භාවිත කර ඇත්තේ, මිලිමීටර් 9 වර්ගයේ ගිනි අවියකි.

වෙඩිවැදුණු පුද්ගලයා මීගමුව මහ රෝහලට රැගෙන යාමට එම ස්ථානයේ සිටි පිරිස් කටයුතු කර තිබූ අතර, රෝහලට රැගෙන යන විටත් ඔහු මිය ගොස් තිබිණි.

මිය ගිය පුද්ගලයා කිරණ ප්‍රදේශයේ පදිංචි ව සිටි 60 හැවිරිදි පුද්ගලයෙකි.

වෙඩි තැබීමෙන් පසු සැකකරුවන් දෙදෙනා පළා ගොස් ඇති අතර, ඔවුන් සොයා මීගමුව කොට්ඨාස අපරාධ විමර්ශන අංශය මෙහෙයුමක් ආරම්භ කර තිබිණි.

එහි දී වෙඩි තැබීමට පැමිණි යතුරුපැදිය සීදුව අමන්දොලුව - අලුත්හේන පාරේ අතහැර දමා ගොස් තිබිය දී සොයාගැනීමට විමර්ශන නිලධාරින් සමත් ව ඇත.

යතුරුපැදිය සමඟ අපරාධය සඳහා පැමිණි පුද්ගලයන්ගේ යැයි සැක කෙරෙන ජැකට්ටුවක් සහ හිස්වැසුමක් ද විමර්ශන නිලධාරින් භාරයට ගෙන ඇති අතර, එහි ඇති ඇඟිලි සලකුණු ඔස්සේ වැඩිදුර පරික්ෂණ ක්‍රියාත්මක බව මීගමුව කොට්ඨාස අපරාධ විමර්ශන අංශය පවසයි.