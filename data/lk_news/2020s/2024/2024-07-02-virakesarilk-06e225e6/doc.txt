ஷதாப் கான் ஹெட்-ட்ரிக், வெல்லாலகே 4 விக். குவியல்: கண்டி பெல்கன்ஸை இலகுவாக வென்றது கலம்போ ஸ்ட்ரைக்கர்ஸ்

கண்டி பல்லேகலை சர்வதேச கிரிக்கெட் விளையாட்டரங்கில் செவ்வாய்க்கிழமை (02) நடைபெற்ற ஐந்தாவது லங்கா பிறீமியர் லீக் அத்தியாயத்தின் 3ஆவது போட்டியில் கண்டி பெல்கன்ஸை சந்தித்த  கலம்போ  ஸ்ட்ரைக்கர்ஸ் முழு ஆதிக்கம் செலுத்தி 51 ஓட்டங்களால் வெற்றியீட்டியது.

பாகிஸ்தானின் சகலதுறை வீரர் ஷதாப் கான் பதிவுசெய்த இந்த வருட LPLலுக்கான முதலாவது ஹெட் - ட்ரிக் அடங்கலான 4 விக்கெட் குவியல், துனித் வெல்லாலகேயின் 4 விக்கெட் குவியல் என்பன  கலம்போ  ஸ்ட்ரைக்ர்ஸை இலகுவாக வெற்றிபெறச் செய்தன.

இந்தப் போட்டியில் முதலில் துடுப்பெடுத்தாட அழைக்கப்பட்ட கலம்போ ஸ்ட்ரைக்ர்ஸ் 20 ஓவர்களில் 7 விக்கெட்களை இழந்து 198 ஓட்டங்களைக் குவித்தது.

சதீர சமரவிக்ரம (48), அணித் தலைவர் திசர பெரேரா (38), முஹம்மத் வசீம் (32), சாமிக்க கருணாரட்ன (25 ஆ.இ.), ஷடாப் கான் (20) ஆகியோர் துடுப்பாட்டத்தில் தங்களாலான அதிகபட்ச பங்களிப்பை வழங்கினர்.

பந்துவீச்சில்  அணித் தலைவர்  வனிந்து ஹசரங்க 30 ஓட்டங்களுக்கு 2 விக்கெட்களையும் கசுன் ராஜித்த 56 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடிய கண்டி பெல்கன்ஸ் 15.5 ஓவர்களில் சகல விக்கெட்களையும் இழந்து 147 ஓட்டங்களை மட்டும் பெற்று தோல்வியைத் தழுவியது.

துடுப்பாட்டத்தில் தினேஷ் சந்திமால் (38), வனிந்து ஹசரங்க (25), ஏஞ்சலோ மெத்யூஸ் (25), அண்ட்றே ஃப்ளெச்சர் (24) ஆகிய நால்வரே இரட்டை இலக்க எண்ணிக்கைகளைப் பெற்றனர்.

பந்துவீச்சில் துனித் வெல்லாலகே 3.5 ஓவர்களில் 20 ஓட்டங்களுக்கு 4 விக்கெட்களையும் ஷதாப் கான் 4 ஓவர்களில் 22 ஓட்டங்களுக்கு 4 விக்கெட்களையும் கைப்பற்றினர்.