මහ කන්නයේ වී මිලදී ගැනීමේ මිල ගණන් ඉදිරිපත් කෙරේ

මහ කන්නයේ වී මිලදී ගැනීමේ රජයේ වැඩපිළිවෙළට කෘෂිකර්ම දෙපාර්තමේන්තුවෙන් වී සඳහා අවම මිලදී ගැනීමේ මිල ගණන් ඉදිරිපත් කර තිබේ.

කෘෂිකර්ම අමාත්‍ය මහින්ද අමරවීර මහතා පවසන්නේ ගොවීන්ට සතුටු විය හැකි මිලක් මෙවර නිර්දේශ කළ බවය.

ඒ අනුව සහන ණය පදනමක් මත කුඩා හා මධ්‍යම පරිමාණයේ වී මෝල් අයිතිකරුවන්, වී ගබඩාකිරීම් කටයුතු කරන තැනැත්තන් හා වී එකතුකරන්නන් යන අංශ තුන සඳහා රාජ්‍ය හා පුද්ගලික බැංකු මගින් ණය මුදලක් ලබාදී ඔවුන් මගින් වී මිලදී ගැනීමට තීරණය කර ඇත.

මෙම වී මිලදී ගැනීම සඳහා කුඩා හා මධ්‍යම පරිමාණ සහල් මෝල් හිමියන් වෙත රුපියල් මිලියන 50ක උපරිම ණය මුදලක් සහ වී ගබඩාකරුවන් සහ වී එකතුකරන්නන් සඳහා රුපියල් මිලියන 25ක උපරිම ණය මුදලක් ද වශයෙන් රජය විසින් රාජ්‍ය හා පුද්ගලික බැංකු මගින් ලබාදීමට නියමිතය.

මෙම ණය යෝජනා ක්‍රමය දිවයින පුරාම ක්‍රියාත්මක කිරීමට නියමිත අතර මේ යටතේ මිලදී ගනු ලැබිය හැක්කේ 2023/24 මහ කන්නයේ වී අස්වනු පමණි.

ඒ අනුව වී මිලදී ගැනීමේ දී කෘෂිකර්ම දෙපාර්තමේන්තුව විසින් ඉදිරිපත් කර ඇති මිල ගණන් යටතේ වී මිලදී ගැනීම සිදු කළ යුතු වෙයි.

එමෙන්ම මෙම වී මිලදී ගැනීම අධීක්ෂණය කිරීම ගොවිජන සංවර්ධන දෙපාර්තමේන්තුව දිස්ත්‍රික් ලේකම් සහ ප්‍රාදේශීය ලේකම් හා ඒකාබද්ධව ක්‍රියාත්මක කරනු ලබයි.

කෘෂිකර්ම දෙපාර්තමේන්තුව විසින් උපරිම මිල ගණන් තීරණය කිරිමේදී ගොවි සංවිධාන ඇතුළු සියලු අංශවල අදහස් යෝජනා ලබාගෙන තිබේ.