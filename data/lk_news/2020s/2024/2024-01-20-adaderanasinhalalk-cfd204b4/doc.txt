අපරාධයක් සඳහා ආධාර අනුබල දුන් තිදෙනෙකු අත්අඩංගුවට

අම්බලන්ගොඩ මත්ස්‍ය ව්‍යාපාරිකයෙකුට වෙඩි තැබීමට පැමිණි සැකකරුවන්ට ආධාර අනුබල දුන් කාන්තාවක් සහ පුද්ගලයන් දෙදෙනෙකු පොලිස් විශේෂ කාර්ය බළකාය විසින් ‍අත්අඩංගුවට ගෙන ඇත.

එම නිලධාරීන්ට ලද තොරතුරකට අනුව ඊයේ (19) ගොඩකවෙල ප්‍රදේශයේ සිදුකළ වැටලීමක දී මෙම සැකකරුවන් අත්අඩංගුවට ගත් බව පොලීසිය පවසයි.

සංවිධානාත්මක අපරාධකරුවෙකු වන 'ලොකු පැටී' යන අයගේ මෙහෙයවීම යටතේ මෙම වෙඩි තැබීම සිදුකිරීමට පැමිණ තිබුණු බව වාර්තා වේ.

එහි දී වෙඩි තැබීමට පැමිණි යුද හමුදා සෙබළකු හා යතුරුපැදිකරු අම්බලන්ගොඩ නගර මධ්‍යයේ දී ගිනි අවියත් සමඟ පොලිස් විශේෂ කාර්ය බළකාය මගින් මීට පෙර  අත්අඩංගුවට ගෙන තිබිණි.