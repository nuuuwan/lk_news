නවසීලන්ත යොවුන් ක්‍රිකට් ක්‍රීඩකයින් වැඩ්ඩන් කරන අපේ අයිවන්

මෙවර යොවුන් ලෝක කුසලාන ක්‍රිකට් තරගාවලිය මේ වනවිට දකුණු අප්‍රිකාවේ පැවැත්වෙයි.

කුඩා කාලයේදී ක්‍රිකට් ක්‍රීඩාවට වැඩි ඇල්මක් නොදැක්වූ ඔස්කා ජැක්සන් සිය ක්‍රිකට් අතීතය ගැන මාධ්‍ය ට හෙළිකර තිබුණි.

එහිදී ඔහු පවසා තිබුණේ 2015දී වෙලිංටන් ක්‍රීඩා පිටියක පැවති තරගයකදී මාටින් ගප්ටිල් පන්දුවට පහරදෙන ආකාරය දැක ක්‍රිකට් ක්‍රීඩාවට ආශාවක් ඇතිවූ බවයි.

ඔහුට මෙතෙක් දුර පැමිණීමට උදව් කළ ශ්‍රී ලාංකිකයෙක් ගැන ද ඔහු විශේෂයෙන් සඳහන් කර තිබුණි.

ඒ අයිවන් තිසේරා නම් කොළඹ බ්ලූම්ෆීල්ඩ් ක්‍රීඩා සමාජයේ හිටපු ක්‍රීඩකයෙකි.

"අයිවන් කියන්නේ මගේ පුහුණුකරු. බොහෝ වෙලාවට ඔහු තමයි මට තනි පුහුණු සැසි කළේ. මට මානසිකව සහ තාක්ෂණික ශක්තිය ලබා දුන්නේ ඔහු..."

වෙලිංටන් ක්‍රිකට් පාසලේ යොවුන් පුහුණුකරු ලෙස කටයුතු කළ අයිවන් වසර 15කට පසුව 2022 වසරේදී එම තනතුරට සමුදුන්නේය.

මෙහි වැදගත් කරුණ වන්නේ බොහෝ ක්‍රිකට් ක්‍රීඩකයින්ට තමන් තරු වූ විට තම කුඩා කාලයේ පුහුණුකරුවන් අමතක වී යන කලක නවසීලන්ත නායකයා සිය පුහුණුකරු ගැන හැමවිටම ඉහළින් කතා කිරීමය.