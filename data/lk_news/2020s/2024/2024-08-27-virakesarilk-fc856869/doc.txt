கைதான 08 இந்திய மீனவர்களுக்கும் விளக்கமறியல்

இலங்கை கடற்பரப்பிற்குள் சட்ட விரோதமாக நுழைந்து மீன் பிடித்த நிலையில் கைது செய்யப்பட்ட  8 இந்திய மீனவர்களையும் எதிர்வரும் 5 ஆம் திகதி வரை விளக்கமறியலில் வைக்க நீதிமன்றம் (27) உத்தரவிட்டுள்ளது.

இலங்கை கடற்பரப்பிற்குள் நேற்று திங்கட்கிழமை (26) இரவு சட்ட விரோதமாக ஒரு விசைப் படகுடன் மீன் பிடியில் ஈடுபட்ட நிலையில் குறித்த 8 மீனவர்களையும் கடல் ரோந்து பணியில் ஈடுபட்ட கடற்படையினர் கைது செய்து தலைமன்னார் கடற்படையிடம் ஒப்படைத்தனர்.

தலைமன்னார் கடற்படையினர் மீனவர்களிடம் முன்னெடுத்த விசாரணைகளை தொடர்ந்து இன்று செவ்வாய்க்கிழமை (27) மதியம் மேலதிக நடவடிக்கைகளுக்காக மன்னார் மாவட்ட கடற்றொழில் நீரியல் வளத்துறை  அதிகாரிகளிடம் ஒப்படைத்தனர்.

கடற்தொழில் திணைக்கள அதிகாரிகள் மேலதிக விசாரணைகளின் பின்னர் இன்று செவ்வாய்க்கிழமை (27) மாலை மன்னார் நீதிமன்றத்தில் ஆஜர்படுத்தினர்.

இதன்போது, விசாரணைகளை முன்னெடுத்த மன்னார் நீதவான் குறித்த மீனவர்களை எதிர்வரும் 5 ஆம் திகதி வரை விளக்கமறியலில் வைக்க உத்தரவிட்டார்.