තමිලන් පුවත්පත සිව්වැනි සංවත්සරය සමරයි

ශ්‍රී ලාංකිකයින් මව්බිම පිළිබඳව එක සේ සිතන බව තහවුරු නොකොට නීතිය හෝ ව්‍යවස්ථානුකූල වෙනස්කම් සිදුකිරීමෙන් ප්‍රයෝජනයක්  නොවන බව මව්බිම ජනතා පක්ෂයේ නායක, ව්‍යවසායක දිලිත් ජයවීර මහතා පවසයි.

ඔහු මේ බව ප්‍රකාශ කළේ, තමිලන් ජාතික පුවත්පතේ සිව්වැනි සංවත්සර සැමරුම් උත්සවයට එක්වෙමින්.

ලිබර්ටි පබ්ලිෂර්ස් ආයතනය මෙරට දෙමළ පාඨකයා වෙනුවෙන් තමිලන් ජාතික පුවත්පත ආරම්භ කළේ, 2020 වසරේදීය.

සති අන්ත මෙන්ම දිනපතා පුවත්පතක් ලෙසත් දිවයින පුරා බෙදාහැරෙන තමිලන්හි සිව්වන සංවත්සරය වැල්ලවත්ත රාමක්‍රිෂ්ණ  ශාලාවේදී ඊයේ පැවැත්වුණි.

එම උත්සවය පැවැත්වුණේ, මව්බිම ජනතා පක්ෂයේ නායක , ව්‍යවසායක දිලිත් ජයවීර මහතාගේ ප්‍රධානත්වයෙනි.

එම අවස්ථාවට දෙමළ සහ මුස්ලිම් පාර්ලිමේන්තු මන්ත්‍රීවරුන් ඇතුළු ආරාධිතයින් රැසක් එක්විය.

මෙහිදී දෙමළ භාෂාවෙන් අධ්‍යාපනය, සමාජ සේවා, මාධ්‍යවේදී, කලා සහ දෙමළ සාහිත්‍ය යන අංශ සඳහා සුවිශේෂී දායකත්වයක් සැපයූ  5දෙනෙකු සම්මානයෙන් පිදුම් ලැබීම විශේෂත්වයකි.

අධ්‍යාපන ක්ෂේත්‍රයට කළ මෙහෙවර වෙනුවෙන් මහාචාර්ය කන්දයියා පත්මානන්දන්, සමාජ සේවා අංශය වෙනුවෙන් පුරවලර් හාසීම් උමර්,  මාධ්‍යවේදී අංශයට කළ මෙහෙවර වෙනුවෙන් ජ්‍යෙෂ්ඨ මාධ්‍යවේදී වී. ධනබාලසිංහම් මහතා මෙහිදී සම්මානයට පාත්‍ර වුණි.

ඊට අමතරව කලා ක්ෂේත්‍රය වෙනුවෙන් නර්තනාචාර්ය වෛජයන්ති මාලා සෙල්වරත්නම් සහ දෙමළ සාහිත්‍යයට කළ මෙහෙය වෙනුවෙන් ලේඛක අල් අසුමත් ට සම්මාන හිමිවිය.

මෙහිදී කොළඹ ප්‍රදේශයේ තෝරාගත් පාසල් 5ක සිසුන් 25 දෙනෙකු සඳහා ශිෂ්‍යත්ව පිරි නැමීමද සිදුකෙරුණි.

එමෙන්ම මධ්‍යම කඳුකරයේ ලිදුල ප්‍රදේශයේ පදිංචිව සිට 2022 සාමාන්‍ය පෙළ විභාගයෙන් A සාමාර්ථ 9ක් ලබාගත් ගෝබලක්‍රිෂ්ණා සඳුර්ශා සිසුවියට වටිනා ලැප්ටොප් පරිගණයක් ඇතුළු ත්‍යාග පිරිනැමුණි.