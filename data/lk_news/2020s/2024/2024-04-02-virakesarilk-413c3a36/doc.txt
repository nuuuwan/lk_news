கமலுடன் இணைந்த 'செக்க சிவந்த வானம்' படக் கூட்டணி

'உலக நாயகன்' கமல்ஹாசன் - முத்திரை பதித்த நட்சத்திர படைப்பாளி மணிரத்னம் இணையும் 'தக் லைஃப்' படத்தில் அருண் விஜய் மற்றும் சிலம்பரசன் ஆகியோர் இணைந்து நடிப்பதாக படக்குழுவினர் உறுதிப்படுத்தி இருக்கிறார்கள்.

மணிரத்னம் இயக்கத்தில் உருவாகி வரும் 'தக் லைஃப்' எனும் திரைப்படத்தில் கமல்ஹாசன் கதையின் நாயகனாக நடிக்கிறார்.

இவருடன் ஜெயம் ரவி, துல்கர் சல்மான் ஆகியோர் இணைந்து முக்கியமான வேடத்தில் நடிப்பதாக அறிவிக்கப்பட்டது. கமல்ஹாசன்- ஜெயம் ரவி -துல்கர் சல்மான் என நடிப்பில் முத்திரை பதிக்கும் முன்னணி நட்சத்திர நடிகர்களின் புதிய கூட்டணி என்பதால் இதற்கு பெரும் வரவேற்பு இருந்தது.

திட்டமிட்டபடி படப்பிடிப்பு நடைபெறாததால் துல்கர் சல்மான்  திகதிகளை ஒதுக்க இயலாமல் இப்படத்திலிருந்து விலகினார். இவரைத் தொடர்ந்து இதே காரணத்தை தெரிவித்து ஜெயம் ரவியும் விலகினார்.

இதனைத் தொடர்ந்து இயக்குநர் மணிரத்னம், உலகநாயகன் கமல்ஹாசன் உடன் இணைந்து நடிக்க அவருடைய இயக்கத்தில் வெளியாகி வெற்றி பெற்ற 'செக்க சிவந்த வானம்' படத்தில் தங்களது நடிப்புத் திறனை வெளிப்படுத்திய அருண் விஜய் மற்றும் சிலம்பரசனை தெரிவு செய்துள்ளார்.

இது தொடர்பான அதிகாரப்பூர்வமான அறிவிப்பு விரைவில் பிரத்யேகப் புகைப்படத்துடன் வெளியாகும் என எதிர்பார்க்கப்படுகிறது.

ராஜ்கமல் பிலிம் இன்டர்நேஷனல் மற்றும் மெட்ராஸ் டாக்கீஸ் ஆகிய பட நிறுவனங்கள் சார்பில் தயாரிப்பாளர்கள் கமல்ஹாசன், ஆர். மகேந்திரன் மற்றும் மணிரத்னம் ஆகியோரின் தயாரிப்பில் ரவி கே. சந்திரன் ஒளிப்பதிவில் 'இசைப்புயல்'ஏ  ஆர் .ரஹ்மான் இசையில் உருவாகும் மணிரத்னத்தின் 'தக் லைஃப்' படத்தின் முதற்கட்ட படப்பிடிப்பு அஜர்பைஜான் நாட்டில் நடைபெறுகிறது என்றும் படக்குழுவினர் தெரிவித்துள்ளனர்.

மணிரத்னம்- கமல்ஹாசன்- ஏ. ஆர். ரஹ்மான் கூட்டணியில் உருவாகும் 'தக் லைஃப்' திரைப்படத்திற்கு ரசிகர்களிடையே பெரும் எதிர்பார்ப்பு ஏற்பட்டிருக்கிறது. அதிலும் தற்போது 'செக்க சிவந்த வானம்' எனும் வெற்றி படத்தில் நடித்த நடிகர்கள் இணைந்திருப்பதால் அதன் எதிர்பார்ப்பு எகிறி இருக்கிறது.