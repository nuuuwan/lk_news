டயானாவுக்குப் பிணை

போலியான தகவல்களை வழங்கி கடவுச்சீட்டைப் பெற்றுக் கொண்டதாக எழுந்த முறைப்பாடு தொடர்பில் கொழும்பு பிரதான நீதவான் நீதிமன்றில் ஆஜராகியிருந்த முன்னாள் இராஜாங்க அமைச்சர் டயானா கமகேவை பிணையில் விடுவிக்குமாறு உத்தரவிடப்பட்டுள்ளது.

இந்நிலையில், 5 இலட்சம் ரூபா ரொக்க பிணை மற்றும் ஒரு மில்லியன் ரூபா பெறுமதியான இரண்டு சரீர பிணைகளில் விடுதலை செய்ய கொழும்பு நீதவான் நீதிமன்றம் உத்தரவிட்டுள்ளது.

இந்த விடயம் தொடர்பில் விசாரணைகளை முன்னெடுத்து வரும் குற்றப் புலனாய்வுப் பிரிவினர் ஏற்கனவே டயானா கமகேயை சந்தேக நபராக பெயரிட்டுள்ளனர்.

2021 ஆம் ஆண்டில், டயானா கமகே இரட்டைக் குடியுரிமை அந்தஸ்து இல்லாமல் இலங்கையில் வசிக்கும் பிரித்தானியப் பிரஜை என்ற முறைப்பாட்டின் பேரில் அவருக்கு எதிராக சிஐடி தலைமை நீதவான் நீதிமன்றத்தில் பி அறிக்கையை தாக்கல் செய்தது.

சமூக ஆர்வலர் ஓஷல ஹேரத் செய்த முறைப்பாட்டையடுத்து இந்த சம்பவம் தொடர்பில் குற்றப் புலனாய்வுப் பிரிவினர் விசாரணைகளை ஆரம்பித்தமை குறிப்பிடத்தக்கது.