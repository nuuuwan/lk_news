ඉරානයේ දැන් මොකද වෙන්නේ ?

හෙලිකොප්ටර් අනතුරකින් ජීවිතක්ෂයට පත්වූ ඉරාන ජනාධිපති ඊබ්‍රාහිම් රයිසි ගේ සහ තවත් 7 දෙනෙකුගේ අවසන් කටයුතු ආරම්භකර තිබේ.

එහි පළමු අවමංගල උත්සවය ඉරානයේ වයඹ ප්‍රදේශයේ පිහිටි ටැබ්‍රිස් නගරයේ සිදුකෙරෙයි.

පසුගිය ඉරිදා (19) ඉරාන ජනපති ඇතුළු පිරිස ගමන්කරමින් සිටි හෙලිකොප්ටරය අනතුරට පත්වූයේ එම ප්‍රදේශයේ කඳුකර කලාපයක දීය.

අයහපත් කාලගුණය සහ දැඩි මීදුම හේතුවෙන් එම යානය අනතුරට ලක්වන්නට ඇතැයි සැලකෙයි.

හිටපු ජනපතිවරයා ට අවසන් ගෞරව දැක්වීම සඳහා විශාල පිරිසක් ටැබ්‍රිස් නගරයේ වීථි වෙත රැස්වී සිටිති.

මේ අතර මෙම මරණය සම්බන්ධයෙන් සමාජ මධ්‍යයේ විවිධ සටහන් දක්නට ලැබෙයි.

එක කොටසක් මෙම මරණ සම්බන්ධයෙන් සොව පළකරන අතර තවත් කොටසක් හිටපු ජනපතිවරයාගේ මරණය සම්බන්ධයෙන් සතුට පළකරන බවද එම සටහන් අනුව පෙනී යන බව ජාත්‍යන්තර මාධ්‍ය පැවසීය.

මේ අතර හිටපු ජනපතිවරයාගේ ප්‍රතිරූපයට හානිවන අයුරින් සමාජ මාධ්‍ය ඔස්සේ විවිධ දෑ පළකරන පුද්ගලයින්ව අත්අඩංගුවට ගන්නා ලෙස එරට ආරක්ෂක අංශ වෙත බලධාරීන් නියෝගකර තිබේ.

මේ අතර හිටපු ජනපති ඊබ්‍රාහිම් රයිසිගේ දේහය ඔහුගේ උපන් ප්‍රදේශය වන මාෂ්හාඩ් වෙත එළැඹෙන බ්‍රහස්පතින්දා රැගෙන යෑමට නියමිතය.