ජනාධිපතිවරණයේ දී තීරණය වන්නේ මගේ ජය, පැරදුම නොව රටේ ජය හෝ පරාජයයි

ආණ්ඩුවේ ගමන ආපසු හැරවුවහොත් නැවතත් පෝලිම් යුගයකට මුහුණ දීමට ජනතාවට සිදු වෙනවා.

මැතිවරණ වේදිකාවල පොරොන්දු දුන්නද රට ඉදිරියට ගෙන යාමේ ක්‍රමවේදයක් කිසිදු පාර්ශ්වයකට නැහැ.

පුද්ගලයන් දෙස බලා තීරණ ගැනීමේ අතීත දේශපාලන වැරැද්ද යළි සිදු නොකළ යුතුයි – ජනපති.

ඉදිරි ජනාධිපතිවරණයේ දී තීරණය වන්නේ තම ජය, පැරදුම නොව රටේ ජයග්‍රහණය හෝ පරාජය බව ජනාධිපති රනිල් වික්‍රමසිංහ මහතා අවධාරණය කළේය.

රජයේ වැඩපිළිවෙළ සමඟ ඉදිරියට යා යුතු බවට ජනතාව සෑහීමකට පත්ව සිටී නම් එම ක්‍රමවේදය සමඟ ඉදිරියට යා හැකි බවත් එසේ නොමැති වුවහොත් නැවතත් කඩාවැටුණු ආර්ථිකයක් ඇති රටක ඖෂධ, පොහොර සපයා ගත නොහැකිව මෙන්ම ඉන්ධන සහ ගැස් පෝලිම්වල දුක් විදීමට ජනතාවට සිදු වන බවත් ජනාධිපතිවරයා පෙන්වා දුන්නේය.

ජනාධිපති රනිල් වික්‍රමසිංහ මහතා මේ බව සඳහන් කර සිටියේ පාර්ලිමේන්තු ආංශික අධික්ෂණ කාරක සභා සඳහා සහභාගිවන තරුණ නියෝජිතයන් සමඟ ඊයේ (11) බත්තරමුල්ල වෝටර්ස් ඒජ් හෝටලයේ පැවති ප්‍රතිපත්ති ප්‍රතිසංස්කරණ කතිකාවට එක්වෙමිනි.

අද වේදිකා මත විවිධ පොරොන්දු දෙන පිරිසට රටේ ආර්ථිකය ඉදිරියට ගෙන යාම වෙනුවෙන් කිසිදු වැඩපිළිවෙළක් නොමැති බව මෙහිදී පෙන්වා දුන් ජනාධිපතිවරයා, මැතිවරණවලදී පුද්ගලයන් දෙස බලා තීරණ ගැනීමේ අතීත වැරද්ද නැවත සිදු නොකරන ලෙස තමා සියලු දෙනාගෙන් ඉල්ලා සිටින බවද සඳහන් කළේය.

රටේ ආර්ථිකය ඉදිරියට ගෙන යාම වෙනුවෙන් ආණ්ඩුව ඉදිරිපත් කර ඇති ආර්ථික පරිවර්තන පනත් කෙටුම්පතට සහාය ලබා දෙන ලෙස ද මෙහිදී සියලු දේශපාලන පක්ෂ වෙතින් ඉල්ලා සිටි ජනාධිපතිවරයා ඒ හැර වෙනත් ක්‍රවේදයක් කිසිවෙකුට තිබේ නම් එය රටට ඉදිරිපත් කරන ලෙස ද දන්වා සිටියේය.

"අද රටේ ආර්ථික බංකොළාත්භාවය පිළිබඳ සියලු දෙනා කතා කරනවා. මම ඊට එකඟ නැහැ. මේ රට ආර්ථික වශයෙන් පමණක් නොවෙයි දේශපාලන වශයෙන්ද බංකොළොත්භාවයට පත්ව තිබෙනවා. මේ කරුණු දෙකම අද වෙන් කළ නොහැකි ගැටලුවක් වී තිබෙනවා.

මීට හේතු වී තිබෙන්නේ රට තුළ විධිමත් ආර්ථික ක්‍රමවේදයක් නොතිබීමයි. අපේ රට තුළ මෙතෙක් ක්‍රියාත්මක වූණේ ආනයනය පදනම් කරගත් ආර්ථික ක්‍රමයක්. අප අවශ්‍ය සියලු දේ ආනයනය කළා. නමුත් ඒවාට ගෙවීමට අවශ්‍ය මුදල් අප සතුව තිබුණේ නැහැ. ඒ අතරතුර අපට යුද්ධය වෙනුවෙන් ද වියදම් කිරීමට සිදු වුණා. නමුත් යුද්ධය අවසන් වීමෙන් පසුව සීග්‍ර ආර්ථික දියුණුවක් ලබා ගැනීමට මෙරටට හැකියාව තිබුණා. යුද්ධය අවසන් වී වසර 15ක් ගත වුණද අප එම දියුණුව ලබා ගත්තේ නැහැ. අප පැරණි ක්‍රමවේදයම අනුගමනය කළා. මුදල් නැති වන විට ණය ලබා ගන්න පටන් ගත්තා. ඒ ණය ආපසු ගෙවීමට නොහැකි වුණා.

මේ කාලයේ ඇත්ත කතා කිරීමට කිසිවෙකු කැමති වුණේ නැහැ. නමුත් රටේ ආර්ථිකය වෙනස් විය යුතු බව අප ප්‍රකාශ කළා. ඒ සඳහා මැතිවරණවලදී පොරොන්දු ලබා දුන්නා. මේ කටයුතු කරගෙන යන විට රට විකුණන්න යනවා කියමින් ඇතැමුන් රට තුළ විශාල ප්‍රචාරක ව්‍යාපාරයක් ගෙන ගියා. නමුත් අවසානයේ අප බංකොළාත් රටක් බවට පත් වුණා.

රටට ආදායම් අවශ්‍ය නිසා 2015 වසරේදී අගමැතිවරයා ලෙස සිටියදී බදු වැඩි කිරීමට මට සිදු වුණා. 2019 වසරේදී ගෝඨාභය රාජපක්ෂ මැතිතුමා මේ රට භාරගෙන බදු අඩු කළා. මෙම බදු අඩු කිරිමත් සමඟ රටට ආදායම් අහිමි වුණා. ඒ සමඟම කොවිඩ් වසංගතයත් පැමිණියා. රටට විදේශ විනිමය ලෙස ඩොලර් බිලියන 03ක් අවශ්‍ය වුණා. නමුත් පාර්ලිමේන්තු මැතිවරණයේදී කිසිවෙකු ඒ පිළිබඳ කතා කළේ නැහැ. එක්සත් ජාතික පක්ෂයේ ප්‍රතිපත්ති ප්‍රකාශනයේ අප ඒ පිළිබඳ සඳහන් කළා. වෙන කිසිවෙක් ඒ පිළිබඳ කතා කළේ නැහැ. ඒ වෙනුවට කළේ ඉටු කළ නොහැකි බව දැනගෙන වුවද ජනතාවට විවිධ පොරොන්දු ලබා දීමයි. එහි අවසාන ප්‍රතිඵලය වුණේ එක්සත් ජාතික පක්ෂයට එක් ආසනයක් පමණක් හිමි වීමයි.

ලෝකයේ කිසි තැනක එක් ආසනයක් පමණක් තිබු පුද්ගලයෙක් අගමැති හෝ ජනාධිපති ලෙස පත්වී නැහැ. එසේ සිදු වුයේ මේ රටේ තිබු දේශපාලන බංකොළොත්භාවය නිසයි. රටේ වගකීම භාරගෙන ආර්ථික ප්‍රශ්න විසඳිමට වෙනත් කිසිවෙකු ඉදිරිපත් වුණේ නැහැ. ඒ අනුව මම ජනාධිපති ධූරයේ වගකීම භාරගත්තා.

ඉන් පසුව තරුණයන්ට ද මෙම වගකීම් භාරදී ඔවුන් තුළ අවබෝධයක් ඇති කළ යුතුයි කියා අප තීරණය කළා. මෙම වැඩසටහන ආරම්භ වුණේ ඒ අනුවයි. රටේ ආර්ථිකය හදන්න ක්‍රමවේදයක් තිබෙනවා. එම වැඩපිළිවෙළ භාරගෙන රට ඉදිරියට ගෙන යාමට තරුණ පිරිස සූදානම් කළ යුතුයි.

අද ඇතැම් දේශපාලනඥයන් විවිධ පොරොන්දු ලබා දෙනවා. නමුත් ඔවුන් කිසිවක් රටේ ආර්ථිකය ඉදිරියට ගෙන යාමට ප්‍රතිපත්තියක් ඉදිරිපත් කර නැහැ. විපක්ෂ නායකතුමා සහ අනුර දිසානායක මහත්මයා කොහොමද, කොතැනද වාද කරන්නේ කියා තෝර ගන්න මාසයක් වාද කළා. අවසානයේ එක් අයෙක් පැමිණියේ නැහැ. මේ එක් අයෙකුගෙන්වත් රටේ ආර්ථිකය ගොඩනැඟීමට ප්‍රතිපත්තියක් ඉදිරිපත් වි නැහැ.

ඒ නිසා ආණ්ඩුව ගෙන යන වැඩපිළිවෙළට අමතරව තවත් ක්‍රමයක් තිබෙනවද කියලා ඔවුන් පැවසිය යුතුයි. නමුත් කිසිවෙක් එවන් ප්‍රකාශයක් සිදු කර නැහැ. ඔබේ ආනගතය භාර ගැනීමට ඔවුන් සූදානම් නැත්නම් ඔබ ඔබේ අනාගතය ගැන සිතා ඉදිරියට යා යුතුයි. එහිදී මෙවන් වැඩසටහන් ඉතා වැදගත් වෙනවා. ඔබේ දැනුම වැඩිකර ගැනීම වෙනුවෙන් අනෙක් නිලධාරීන් සහ පුද්ගලික අංශය හමුවීමට අවස්ථාව සලසා දිය හැකියි. නව යෝජනා ඉදිරියට ආ යුතුයි. පැරණි ක්‍රමවේදයේ තවදුරටත් සිර වී නොසිට අපි රටක් ලෙස වේගයෙන් ඉදිරියට යමු කියා මා සියලු දෙනාට ආරාධනා කර සිටිනවා.

මෙහිදී තරුණ තරුණියන් මතු කළ ප්‍රශ්න සහ ජනාධිපති රනිල් වික්‍රමසිංහ මහතා ඒවටා ලබාදුන් පිළිතුරු.....

ජාතික තරුණ පාර්ලිමේන්තුව කියන සංකල්පය, සංකල්පයකින් ඔබ්බට ගොස් ව්‍යවස්ථාපිත බලයක් ලබා දෙන ආයතනයක් බවට පත් කිරීම සඳහා වන පනත් කෙටුම්පත මේ වන විට ඔබ අතට පත් වී තිබෙනවා. ඒ සම්බන්ධයෙන් ඔබතුමා දරන මතය කුමක්ද?

තරුණ පාර්ලිමේන්තුව කාලයක් පුරා ක්‍රියාත්මක වී තිබෙනවා. ඒ පිළිබඳ නීතියක් ඉදිරිපත් කිරීමට සුදුසු කාලය එළැඹ තිබෙනවා. මෙම කණ්ඩායම තෝරා ගන්නේ කෙසේද යන්න එක් ගැටලුවක්. එය යොවුන් සමාජවලට සීමා කරනවාද එසේත් නැත්නම් විවෘත කරනවාද? විවෘත කරනවා නම් එම ලැයිස්තු සකස් කරන්නේ කෙසේද? මෙවැනි ප්‍රශ්න කිහිපයක් පැන නැඟී තිබෙනවා. ඒවාට විසඳුම් සොයා දෙන ලෙස මම දැනුම් දී තිබෙනවා. ඒ අනුව අපට ක්‍රියා කළ හැකියි.

ඊළඟට පළාත් සභා, ප්‍රාදේශීය සභාවල තරුණ කාන්තා නියෝජනය පිළිබඳ අවධානය යොමු කළ යුතුව තිබෙනවා. තරුණ නියෝජනය යෝජනා වුණේ ආර්. ප්‍රේමදාස ජනාධිපතිවරයාගේ යුගයේදීයි. නමුත් එය නාමයෝජනාවලට පමණක් සීමා වුණා. මේවා ඉදිරි වසර දෙක තුන තුළ ක්‍රියාත්මක කළ යුතු බව ප්‍රතිපත්තියක් ලෙස මා ‍පිළිගෙන තිබෙනවා. තරුණ නියෝජනය පිළිබඳ සාකච්ඡාව දැන් හෝ ආරම්භ කළ හැකියි. ඒ වගේම ජනසභා තිබෙනවා නම් ඊට කාන්තා හා තරුණ නියෝජනය අවශ්‍යයද, ඒ මොන ආකාරයෙන්ද යන්නත් සිතා බැලිය යුතුයි. මේ පිළිබඳව තරුණයන්ගේ අවධානය යොමු කර පිළිතුරක් සොයා ගැනීම සුදුසු බව මම හිතනවා.

අමාත්‍යාංශවල ලේකම්වරු සමඟ කටයුතු කිරීමට තරුණ නායකත්ව කාර්ය බළකායක් ගොඩනැඟීමට අපට අවස්ථාව තිබෙනවාද? සුහුරු තාක්ෂණය හා සම්බන්ධ කටයුතුවලදී බිම් මට්ටමේ ඒ පිළිබඳ අවබෝධයක් නැහැ?

අමාත්‍යාංශ හා පරිපාලනයට තරුණ අදහස් එක් කිරීම ඉතා වටිනවා. එය සිදු කළ යුත්තේ කෙසේද කියා ඔබම සාකච්ඡා කර අපට දැනුම් දෙන්න. පාර්ලිමේන්තුව හා සම්බන්ධ වීමේ වැදගත්කම තිබෙන්නේ ප්‍රතිපත්ති සකස් කිරීමේදී ඊට සහභාගි වීමට අවස්ථාව හිමි වන නිසයි. අමාත්‍යාංශ හෝ පළාත් සභාවලට සම්බන්ධ වෙනවා කියන්නේ එම ප්‍රතිපත්ති ක්‍රියාත්මක කිරීමට සම්බන්ධ වෙනවා කියන එකයි. එසේ සම්බන්ධ වීමට වඩාත් සුදුසු ක්‍රමවේදය කුමක්ද කියා එක්ව සාකච්ඡා කර අපට ඉදිරිපත් කරන්න. ඒ ගැන මම කියන්නේ නැහැ. මොකද මේ මගේ අනාගතය නොවෙයි. 2048 වන විට මම නැහැ. ඒ ඔබේ අනාගතයයි.

රටේ ආර්ථිකය කඩා වැටුණු අවස්ථාවේ එම අභියෝගය බාර ගෙන ඔබතුමා සාර්ථකව ඊට මුහුණ දුන්නා. නමුත් යම්කිසි ආකාරයකින් ඔබතුමා ඊළඟ මැතිවරණයෙන් පරාජයට පත්වුවහොත් වත්මන් වැඩපිළිවෙළ ඉදිරියට ගෙන යාමට නායකත්වය ගැනීමට කිසිවෙක් සිටිනවාද?

මෙම මැතිවරණයේ දී තීරණය වන්නේ මගේ ජය හෝ පරාජය නොවෙයි. එහිදී තීරණය වෙන්නේ රට පරාජය වෙනවාද නැද්ද යන්නයි. අප මේ වන විට ජාත්‍යන්තර මූල්‍ය අරමුදල සමඟ සාකච්ඡා කර ආර්ථික වැඩසටහනක් ඉදිරිපත් කර තිබෙනවා. එය ක්‍රියාත්මක කිරීමට ආර්ථික පරිවර්තන නීතිය ගෙනවිත් තිබෙනවා. එය බිඳවැටුණහොත් අපට නැවතත් විදේශ විනිමය නැති වෙනවා. නැවතත් ඖෂධ, පෙට්‍රල්, ගෑස් නොමැතිව පෝලිම්වල දුක් විඳීමට සිදු වෙනවා. ඒ නිසා ආණ්ඩුවේ වැඩපිළිවෙළ සමඟ ඉදිරියට යනවාද නැද්ද කියා තීරණය කළ යුතු වෙනවා.

මෙම ආර්ථික පරිවර්තන නීතියට සහාය දෙන ලෙස මම සියලු පක්ෂ නායකයන්ගෙන් ඉල්ලා සිටිනවා. එසේ නොමැති නම් විකල්පයක් ඉදිරිපත් කරන්න. මෙවර මැතිවරණයේදී තෝරා ගැනීමට සිදු වන්නේ පුද්ගලයන් නොවෙයි, ක්‍රමයයි. මේ ක්‍රමය ඉදිරියට ගෙන යා යුතුයි කියා ඔබ සෑහීමට පත් ව තිබෙනවා නම් මේ ක්‍රමය සමඟ ඉදිරියට යමු.

එසේ නොමැතිව නැවත කඩාවැටුණු ආර්ථිකයක් ඇති රටක්, විදේශ විනිමය නැති ඖෂධ, පොහොර නැති රටක් අවශ්‍ය නම් වෙනත් පාර්ශ්වයක් තෝරාගත හැකියි. රටක් ලෙස ඉදිරියට යාමට අවශ්‍ය නම් රජයේ වැඩපිළිවෙළ සමඟ ඉදිරියට යා හැකියි.

රජයේ වැඩපිළිවෙළ හොඳ නැත්නම් ඊට විකල්පයක් ඉදිරිපත් කළ යුතුයි. නමුත් මෙතෙක් කිසිවෙක් එවැනි විකල්ප වැඩපිළිවෙළක් ඉදිරිපත් කර නැහැ. ඇතැම් අය කියනවා ජාත්‍යන්තර මූල්‍ය අරමුදල සමඟ සාකච්ඡා කර ගිවිසුම සංශෝධනය කරනවා කියලා. ජාත්‍යන්තර මූල්‍ය අරමුදල සඳහන් කරනවා ගිවිසුම වෙනස් කිරීමට හැකියාවක් නැහැ කියලා. ලබන මාසයේ රට බංකොළොත්භාවයෙන් නිදහස් වෙන එකට මට අත්සන් නොකර සිටිය හැකිද? ඒ නිසා ඔබ තමන්ගේ අනාගතය පිළිබඳ සිතා තීරණයක් ගත යුතුයි.