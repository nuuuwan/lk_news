බීමත් පාපතරයා කළ අපරාධය

තලෛමන්නාරම ප්‍රදේශයේදී දස හැවිරිදි දැරියකට අතවර කර ඝාතනය කිරීම සම්බන්ධයෙන් අසල්වැසි පුද්ගලයෙක්ව අත්අඩංගුවට ගෙන තිබේ.

තලෛමන්නාරම උතුර ප්‍රදේශයේ පදිංචිව සිටි දස හැවිරිදි දැරියක් අතුරුදන්ව ඇති බවට ඇගේ මිත්තණිය තලෛමන්නාරම පොලිසියට ඊයේ (15) පැමිණිල්ලක් කර තිබුණි.

ඒ අනුව විමර්ශන ඇරඹූ පොලීසිය දැරියගේ මෘත ශරීරය අද උදෑසන සොයාගත්තේය.

සිරුර සොයාගන්නා අවස්ථාවේදී දැරිය ගවුමක් හැඳ සිට ඇති අතර යටිකය නිරුවත්ව තිබී ඇති බව පොලීසිය පැවසුවේය.

එහිදී සැකකරු එම අපරාධය සම්බන්ධයෙන් පාපොච්චාරණයක් කළ බව පොලීසිය පවසයි.

සැකකරු පවසා ඇත්තේ මියගිය දැරිය සිය සහෝදරයා සමග සෙල්ලම් කරමින් නිවස අසල සිටින විට තමා දැරියගේ සහෝදරයාට රුපියල් 150ක මුදලක් දී කෑම රැගෙන එන ලෙස පවසා ඔහු පිටත් කළ බවයි.

පසුව දැරියව නිවස තුළට රැගෙන ගොස් තමා මෙම අපරාධය සිදුකළ බවට සැකකරු පැවසූ බව පොලිස් ආරංචිමාර්ග සඳහන් කළේය.

පොලීසිය පැවසුවේ, දැරියගේ සිරුර හමුවූයේ ඔහුගේ නිවසට යාබද වත්තේ තිබියදී බවයි.

සැකකරු එම අවස්ථාවේදී අධික ලෙස බීමත්ව සිට ඇතැයි පැවසෙන අතර අත්අඩංගුවට ගැනුණු අවස්ථාවේදීත් ඔහු බීමතින් සිටි බව පොලීසිය පැවසුවේය.

ඔහු විවාහ දෙකක් සිදුකර ඉන් වෙන්ව ජීවත්වන බවද පොලීසිය සඳහන් කළේය.

දැරියගේ මව සහ පියා ධීවර රැකියාවේ යෙදෙන අතර ඇයව රැකබලාගෙන ඇත්තේ මිත්තණිය විසිනි.

මේ අතර සිද්ධිය සම්බන්ධයෙන් සාධාරණ පරීක්ෂණයක් සිදු කරන්නැයි ඉල්ලා ප්‍රදේශවාසීන් අද උද්ඝෝෂණයකද නිරත විය.