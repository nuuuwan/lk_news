බෙලිඅත්තේ සැකකරුවන් ආ ගිය තැන්වල CCTV එළියට

බෙලිඅත්තේ පංච පුද්ගල ඝාතනය සිදුවී පැය 24කට අධික කාලයක් ගත වූවද මෙතෙක් කිසිවකු අත්අඩංගුවට ගැනීමට පොලිසියට හැකිවී නොමැත.

කෙසේවෙතත් වෙඩික්කරුවන් පැමිණි ජීප් රථය හඳුනාගෙන ඇති බව පොලීසිය සඳහන් කළේය.

මේ අතර එම සිද්ධියෙන් විනාඩි 40කට පමණ පසුව මාතර - කඹුරුපිටිය ප්‍රධාන මාර්ගයේ කඹුරුපිටිය වටරවුම අසලදී වෙඩි තැබීමට පැමිණි ජීප් රථයේ සිටි වෙඩික්කරුවකු බවට සැකකෙරන පුද්ගලයෙක් ඉන් බැසයන අයුරු CCTV කැමරාවක සටහන්ව තිබුණි.

මදක් ඉදිරියට යන ඔහු නැවතත් කඹුරුපිටිය බස් නැවතුම්පොළ දෙසට ගමන්කරන අයුරු දැකගත හැකිවිය.

අනතුරුව ඔහු මාතර දෙසට ධාවනය වන බස් රථයකට නැග එම ස්ථානයෙන් පිටව ගොස් ඇති බව වාර්තාවෙයි.

කෙසේවෙතත් අදාළ පුද්ගලයාගේ අනන්‍යතාව සම්බන්ධයෙන් මෙතෙක් කිසිදු තොරතුරක් අනාවරණ වී නොමැත.

මේ අතර බෙලිඅත්තේ පංච පුද්ගල ඝාතනය සම්බන්ධයෙන් සිදුකෙරෙන විමර්ශනවල ප්‍රගතිය විමසා බැලීම සඳහා වැඩබලන පොලිස්පති දේශබන්දු තෙන්නකෝන් මහතාගේ ප්‍රධානත්වයෙන් අද උදෑසන මර්ගගත ක්‍රමවේදය ඔස්සේ උසස් පොලිස් නිලධාරීන් රැසකගේ සහභාගීත්වයෙන් යුතුව සාකච්ඡාවක් පවත්වා තිබේ.

එහිදී වැඩබලන පොලිස්පතිවරයා උපදෙස් ලබාදී ඇත්තේ, CCTV දත්තවල සටහන්ව ඇති මෙම සැකකරුගේ ඡායාරූප ගුවන්තොටුපල ස්වයංක්‍රීය මුහුණු හඳුනාගැනීමේ පද්ධතිය වෙත යොමුකරන ලෙසටය.

එමෙන්ම කොස්ගොඩ සුජීගේ සියලුම සහායකයින්ගේ ජාලගත විස්තර වාර්තාවක් ලබාදෙන ලෙසට අපරාධ වාර්තා කොට්ඨාසයේ අධ්‍යක්ෂවරයා වෙත උපදෙස් මෙහිදී උපදෙස් ලබාදී තිබේ.

වෙඩි ප්‍රහාරය සඳහා වෙඩික්කරුවන් පැමිණි ජීප් රථයද මේ දක්වා සොයාගැනීමට පොලිසිය අසමත් වුවද, ඒ සම්බන්ධයෙන් කරුණු රැසක් අනාවරණය කරගෙන තිබේ.

මේ අතර සිද්ධිය සම්බන්ධයෙන් විමර්ශන සිදුකරන පොලිසිය පවසන්නේ, 'කොස්ගොඩ සුජී' නැමැති පාතාල කල්ලි නායකයා විසින් මෙම වෙඩිතැබීම මෙහෙයවා ඇතැයි සැකකරන බවය.

මත්ද්‍රව්‍ය ජාවාරම මුල්කරගෙන කලක සිට දෙපාර්ශවය අතර පැවති ගැටුම්වල ප්‍රතිඵලයක් වශයෙන් මෙම වෙඩිතැබීම සිදු කර ඇති බවටද පොලිසිය සැක පලකරයි.

එළෙස පැවති ගැටුම් හේතුවෙන් කොස්ගොඩ සුජී විසින් ඉකුත් 2018 වසරේ ඉඳුරුව ප්‍රෙද්ශයේදී  සමන්ට වෙඩිතබා ඝාතනය කිරීමට උත්සාහ දරා තිබුණද එම උත්සාහය ව්‍යාර්ථ වී තිබුණි.

ඊයේ සිදුවූ ඝාතනය සඳහා කුලී ඝාතකයන් යොදාගෙන ඇති බවටද බොහෝ දුරට ඔවුන් ආරක්ෂක අංශවල සේවය කළ පුද්ගලයන් විය හැකි බවටද පොලිසිය අනුමාන කරයි.

ප්‍රහාරය සඳහා අවම වශයෙන් තිදෙනෙකු පමණ පැමිණ ඇති බවත් ඔවුන් සියලුදෙනාට ගිනිඅවි භාවිතය සම්බන්ධයෙන් මනා පුහුණුවක් ඇතැයි වෙඩිතැබීම සිදුකර තිබෙන ආකාරයෙන් පෙනීයන බවත් විමර්ශන මෙහෙයවන ඉහළ පොලිස් නිලධාරියෙක් අද දෙරණට සඳහන් කළේය.

දකුණු පළාත භාර ජ්‍යෙෂ්ඨ නියෝජ්‍ය පොලිස්පති සංජීව මැදවත්ත මහතාගේ අධීක්ෂණය යටතේ පොලිස් කණ්ඩායම් 6ක් සිද්ධිය සම්බන්ධයෙන් වැඩිදුර විමර්ශන සිදුකරයි.

මේ අතර මියගිය පුද්ගලයන්ගේ දේහයන් පිළිබඳව පශ්චාත් මරණ පරීක්ෂණ අද තංගල්ල රෝහලේදී සිදුකෙරුණි.