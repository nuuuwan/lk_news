2022 நவம்பர் - 2023 ஒக்டோபர் வரை கிறிஸ்தவர்களுக்கு எதிராக 63 வன்முறைச் சம்பவங்கள் பதிவு

இலங்கையில் 2022 நவம்பர் - 2023 ஒக்டோபர் வரையான ஒருவருடகாலத்தில் நாடளாவிய ரீதியில் கிறிஸ்தவர்களுக்கு எதிராக 63 வன்முறைச்சம்பவங்கள் இடம்பெற்றிருப்பதாகவும், இவற்றில் முறையே புத்தளம், களுத்துறை மற்றும் யாழ்ப்பாணம் ஆகிய மாவட்டங்களில் அதிக எண்ணிக்கையான சம்பவங்கள் பதிவாகியிருப்பதாகவும் இலங்கை தேசிய கிறிஸ்தவ சுவிசேச (எவாஞ்சலிக்கல்) கூட்டிணைவினால் வெளியிடப்பட்டுள்ள புதிய ஆய்வறிக்கையில் சுட்டிக்காட்டப்பட்டுள்ளது.

இலங்கையில் கடந்த 2022 நவம்பர் - 2023 ஒக்டோபர் வரையான 12 மாதகாலப்பகுதியில் கிறிஸ்தவ சமூகத்துக்கு எதிராக இடம்பெற்ற அத்துமீறல் மற்றும் வன்முறை சம்பவங்கள் தொடர்பில் இலங்கை தேசிய கிறிஸ்தவ சுவிசேச கூட்டிணைவினால் சேகரிக்கப்பட்டு வழங்கப்பட்ட தரவுகளை அடிப்படையாகக்கொண்டு வெரிட்டே ரிசேர்ச் அமைப்பினால் 'இலங்கையில் கிறிஸ்தவர்களுக்கு எதிரான வன்முறைகளின் போக்கு தொடர்பான ஆய்வு' எனும் 60 பக்க ஆய்வறிக்கை தயாரிக்கப்பட்டுள்ளது. இவ்வறிக்கையின் வெளியீட்டு நிகழ்வு செவ்வாய்கிழமை (28) கொழும்பில் அமைந்துள்ள இனத்துவ கற்றைகளுக்கான சர்வதேச நிலையத்தின் கேட்போர்கூடத்தில் நடைபெற்றது.

நாட்டின் அரசியல் களநிலைவரத்தில் எத்தகைய மாற்றங்கள் ஏற்படினும், அதற்கு அப்பால் சிறுபான்மையின சமூகங்களுக்கு எதிரான இன, மத ரீதியான வன்முறைகள் இலங்கையில் நீண்டகாலமாகத் தொடர்ந்துவருவதாக இவ்வறிக்கையில் சுட்டிக்காட்டப்பட்டிருப்பதுடன், மேற்குறிப்பிட்ட 12 மாதகாலப்பகுதியில் நாடளாவிய ரீதியில் கிறிஸ்தவர்களுக்கு எதிராக மத ரீதியாக இடம்பெற்ற 63 வன்முறைச் சம்பவங்கள் தொடர்பில் விரிவாக ஆராயப்பட்டுள்ளது.

அதேபோன்று முஸ்லிம்கள் மற்றும் இந்துக்களுக்கு எதிரான வன்முறை சம்பவங்கள் குறித்து மட்டுப்படுத்தப்பட்ட அளவிலான தரவுகள் கிடைக்கப்பெற்றதன் காரணமாக, அவைபற்றி சுருக்கமாக விளக்கமளிக்கப்பட்டிருப்பதாக அறிக்கையில் கூறப்பட்டுள்ளது.

'இலங்கையில் கிறிஸ்தவர்களுக்கு எதிரான வன்முறைகள் பிரதானமாக அரச அதிகாரிகளாலும், அடையாளங்காணப்பட்ட தனிநபர்களாலும் நிகழ்த்தப்படுகின்றன. அரச அதிகாரிகள் கிறிஸ்தவர்களையும், கிறிஸ்தவ தலைமையையும், கிறிஸ்தவ அடையாளங்களையும் இலக்குவைக்கும் அதேவேளை, அரசு சாராத ஏனைய தரப்பினர் கிறிஸ்தவர்களையும், தேவாலயத்தில் ஆராதனைகளுக்குச் செல்வோரையும் இலக்குவைக்கின்றனர். இதனை நீண்டகாலமாக சேகரிக்கப்பட்ட தரவுகள் உறுதிப்படுத்துகின்றன' என மேற்குறிப்பிட்ட ஆய்வறிக்கையில் சுட்டிக்காட்டப்பட்டுள்ளது.

அதேபோன்று, கிறிஸ்தவர்களுக்கு எதிரான வன்முறைகள் ஒடுக்குமுறை நடவடிக்கைகள் முதல் உடலியல் ரீதியில் தீங்கு விளைவித்தல் வரை பல்வேறு வடிவங்களில் இடம்பெறுவதாகவும், இந்நாட்டின் சகல பிரஜைகளினதும் மதச்சுதந்திரத்தைப் பாதுகாக்கவேண்டிய கடப்பாட்டைக் கொண்டிருக்கும் அரசாங்கம், மறுபுறம் கிறிஸ்தவர்கள் உள்ளடங்கலாக சிறுபான்மையினருக்கு எதிரான வன்முறைகளைக் கட்டவிழ்த்துவிடுவதற்காக பொலிஸாரையும், ஏனைய அரச அதிகாரிகளையும் பயன்படுத்துவதாகவும் அவ்வறிக்கையில் தெரிவிக்கப்பட்டுள்ளது.

மேலும், இவ்வறிக்கையின் பிரகாரம் நாடளாவிய ரீதியில் 15 மாவட்டங்களில் கிறிஸ்தவர்களுக்கு எதிரான மத ரீதியிலான வன்முறை சம்பவங்கள் பதிவாகியிருப்பதுடன் அவற்றில் பௌத்தர்கள் பெரும்பான்மையாக வாழும் புத்தளம் (18 சம்பவங்கள்), களுத்துறை (7 சம்பவங்கள்) மற்றும் இந்துக்கள் பெரும்பான்மையாக வாழும் யாழ்ப்பாணம் (7 சம்பவங்கள்) என்பன அதிக எண்ணிக்கையான வன்முறைகள் பதிவான மாவட்டங்களாக அடையாளங்காணப்பட்டுள்ளன.