புதிய ஜனாதிபதிக்கு சமூக பாதுகாப்பினை மீள் வடிவமைக்க வாய்ப்பு தேசிய சமூக பாதுகாப்பு கொள்கை ஏன் அமுல்படுத்தப்பட வேண்டும்

அண்மையில் நடைபெற்ற ஜனாதிபதி தேர்தலைத் தொடர்ந்து அரசியல் தலைமைத்துவத்தில் ஏற்பட்டுள்ள மாற்றங்களை தொடர்ந்து தேசிய சமூக பாதுகாப்பு கொள்கையானது வழமையைவிட அதிக கேள்வியை தோற்றுவித்துள்ளது.

2024 ஓகஸ்ட் 16 ஆம் திகதியன்று, தேசிய சமூக பாதுகாப்புக் கொள்கையை (NSPP)  இலங்கை அரசாங்கம் அறிமுகப்படுத்தியது. இலவச உலகளாவிய சுகாதாரம், ஆரம்ப மற்றும் இடைநிலை மட்டங்களில் இலவசக் கல்வி, சமுர்தி மற்றும் சமீபகாலமாக அஸ்வெசும போன்ற பல்வேறு திட்டங்களை நம்பியிருந்த நாட்டில் இது போன்ற கொள்கையை அறிமுகப்படுத்தியது இதுவே முதன்முறையாகும்.

தேசிய சமூகப் பாதுகாப்புக் கொள்கையானது, இதன் அடிப்படைக் கோட்பாடு, நோக்கம் மற்றும் கொள்கைகளை விவரிக்கிறது, ஆனால் கொள்கை எவ்வாறு செயல்படுத்தப்படும் என்பது குறித்து எந்த விளக்கமும் அங்கு மேற்கோளிடப்பட்டு காட்டப்படவில்லை - இந்த ஆவணம் தேசிய சமூக பாதுகாப்பு மூலோபாயம் (NSPS) பற்றி குறிப்பிடுகிறது என்றாலும், இம் மூலோபாய ஆவணத்தை பொதுவில் அணுக முடியாமல் இருக்கின்றது.

சமீபத்தில் இடம்பெற்ற தேர்தலின் பின்னர் அரசியல் தலைமை மாற்றம் ஏற்பட்டுள்ளதால், இந்தக் கொள்கையின் எதிர்காலம் முன்னெப்போதையும் விட நிச்சயமற்ற தன்மையை தோற்றுவித்துள்ளது.

புதிய தலைவர்கள் நாட்டில்  சவால்களை எதிர்நோக்கவிருக்கின்ற மக்களின் தேவைகளுக்கு முன்னுரிமை கொடுப்பார்களா? வரவிருக்கும் வாரங்களில், புதிய தலைமை இக் கேள்விக்கு எவ்வாறு பதிலளிக்க போகின்றது என்பதே அவர்களின் முன்னுரிமைகளின் குறிகாட்டியாக அமையும்.

சமூகப் பாதுகாப்புக் கொள்கை திட்டத்தின் முக்கிய நோக்கம் வறுமையைக் குறைப்புதம் பொருளாதார அபாய நிலையிலிருந்து  தனிநபர்களைப் பாதுகாப்பதும் ஆகும். நாட்டின் சனத்தொகையில் மிகவும் பாதிக்கப்படக்கூடிய குழுக்களை மையமாகக் கொண்டு, அபிவிருத்தி அடைந்துவரும் நாடுகளில் வறுமையின் நிலை மற்றும் அதன் தீவிரம் ஆகிய இரண்டையும் குறைப்பதற்காக வடிவமைக்கப்பட்ட ஒரு முக்கியமான கருவியாக இது செயல்படுகின்றது.

இத்தகைய இலக்குகளை அடைவதற்கு, வருமானத்தின் பங்களிப்பு, சுகாதாரம் மற்றும் வாழ்வாதாரம் ஆகியவற்றின் பங்களிப்பு அல்லது அநுசரணை வடிவில் வழங்கப்படும் அடிப்படைத் தேவைகளை வழங்குவதை உறுதி செய்வதற்கான கட்டமைப்புகளை சமூகப் பாதுகாப்புக் கொள்கைகள் அரசாங்கங்களுக்கு வழங்குகின்றன.

இந்த தேசிய சமூகப் பாதுகாப்புக் கொள்கை திட்டம் (NSPP) அடைய விரும்பும் சில இலக்குகள் காணப்படுகின்றன. பயனாளிகள் வறுமையிலிருந்து மீட்சிப்பெற்று நிலையான வாழ்க்கை முறையை அடைவதற்கான செயல்முறையைக் கொண்டு அதற்காக உதவும் சமூகப் பாதுகாப்புச் சேவைகளை வழங்குவது மற்றும் பயனாளிகள் வறுமையிலிருந்து வெளியேறி நெகிழ்வுத்திறன் மற்றும் நிலையான எதிர்காலத்தை நோக்கி செல்வதற்கு வழிநடத்துவதை இது நோக்கமாகக் கொண்டுள்ளது.

புதிய தேசிய சமூகப் பாதுகாப்புக் கொள்கை (NSPP) இரண்டு முக்கிய காரணிகளால் இயக்கப்படுகிறது. லங்கையில் சமூகப் பாதுகாப்புக்கான ஒரு தேசிய கொள்கை அல்லது மூலோபாயம் இல்லாமை முதலாவது காரணமாகும், ஒரு முன்னணி நிறுவனம் இல்லாமை இரண்டாவது காரணமாகும்.

இது இன்றுவரை சமூகப் பாதுகாப்புச் சேவைகளை வழங்குவதில் ஒருங்கிணைப்பு இன்மைக்கு காரணமாக அமைந்ததுள்ளது. இவ்விரண்டு காரணங்களும் கொள்கையை அறிமுகப்படுத்துவதற்கான ஒரு வலுவான காரணத்தை வழங்கினாலும், நிச்சயமாக, தேசிய சமூகப் பாதுகாப்புக் கொள்கையை அபிவிருத்தி செய்வதற்கும் விசேடமாக அதனை அமுல்படுத்துவதற்கும் முதன்மையான உந்துதலாக காணப்பட்டமையானது அண்மைய ஆண்டுகளில் இலங்கை அனுபவித்த பொருளாதார நெருக்கடிகளுடனான அதிர்ச்சிகள் அல்லவா?

வெரிட்டே ரிசர்ச் சமீபத்தில் நடத்திய ஆய்வில், தேசிய சமூகப் பாதுகாப்புக் கொள்கைக்கு (NSPP)  புதிய தலைமைத்தும் ஏன் முன்னுரிமை அளிக்க வேண்டும் என்பதைக் காட்டும் வலுவான ஆதாரம் எடுத்துக்காட்டப்பட்டுள்ளது.

உலகளாவிய ரீதியில் பாதிப்பை ஏற்படுத்திய கொரோனா பெருந்தொற்று மற்றும் பொருளாதார நெருக்கடியானது சுகாதாரம், கல்வி, பெருந்தோட்டதுறை, ஹோட்டல் மற்றும் சுற்றுலா துறை அத்தோடு கட்டுமான தொழில் ஆகிய ஐந்து முக்கியமான துறைகளில் ஒருங்கிணைந்த விளைவுகள் தொழிலாளர்களை எவ்வாறு பாதித்துள்ளது என்பதில் இந்த ஆய்வு கவனம் செலுத்துகிறது.

இவ்வாய்வில் பதிலளித்தவர்களில் பெரும்பான்மையானவர்கள் (67 சதவீதம்), கொவிட் பெருந்தொற்று மற்றும் பொருளாதார நெருக்கடி ஏற்பபடுவதற்கு முன்னர் தாம் பெற்றுக்கொண்ட மாதாந்த வருமானம் மாதாந்த செலவினங்களை பூர்த்தி செய்ய போதுமானதாக காணப்பட்டது என தெரிவித்தனர்.

எனினும் கொவிட் 19 தாக்கமானது நிதி ஸ்திரத்தன்மையை கடுமையாக சீர்குலைத்தது, மேலும் 2020 முதல் 2022 வரை, பதிலளித்தவர்களில் 16 சதவீதத்தினர் மட்டுமே போதுமான வருவாயைப் பெற்றுள்ளனர். மேலும் அதிர்ச்சியூட்டும் வகையில் 74 சதவீதத்தினர் தங்கள் வருமானம் போதுமானதாக இல்லை என்றும், பதிலளித்தவர்களில் மேலதிகமாக 10 சதவீதத்தினர் தனது தொழில்களை இழந்துள்ளனர் என்றும் தெரிவித்தனர்.

பொருளாதார நெருக்கடிக்கு முன்னர் நிதியியல் ரீதியாக பாதுகாப்பாக இருந்தவர்களில் (அதாவது கணக்கெடுக்கப்பட்டவர்களில் 67 சதவீதம்), கொரோனா பெருந்தொற்றின் போது 23 சதவீதத்தினரால் மட்டுமே போதுமான வருவாயைத் தக்க வைத்துக் கொள்ள முடிந்தது, அதேவேளையில் 68 சதவீதத்தினரால் அவர்களின் வருமானத்தைக் கொண்டு அவர்களின் வீட்டுச் செலவுகளைச் சமாளிக்க முடியவில்லை, மேலும் 9 சதவீதத்தினர் அவர்களின் வேலைகளை இழந்துள்ளனர்.

தற்போதைய சூழ்நிலையில், நிலைமை மேலும் மோசமடைந்துள்ளன, பதிலளித்தவர்களில் 9 சதவீதம் மட்டுமே தங்கள் வருமானம் அவர்களின் செலவுகளை ஈடுகட்ட போதுமானது என்று குறிப்பிடுகின்றனர், 91 சதவீதமானோர் அவ்வாறு செய்ய முடியாமல் நிதி நெருக்கடியில் இருப்பதாகவும் கூறியுள்ளனர்.

இக் கண்டுபிடிப்புகள் பெருந்தொற்று மற்றும் பொருளாதார நெருக்கடியின் நீடித்த விளைவுகளையும், குறிப்பாக நாட்டின் உழைக்கும் மக்களிடையே, முன்பு தங்கள் வேலைவாய்ப்பு வருமானத்தின் மூலம் பொருளாதார ஸ்திரத்தன்மையை அனுபவித்தவர்களின் வறுமை மற்றும் ஆபத்தான நிலையின் புது பரிமாணங்களையும் வெளிப்படுத்துகிறது.

புதிய ஜனாதிபதியும் புதிய பிரதமரும் சமூகப் பாதுகாப்புக்கு முன்னுரிமை அளிப்பதாக உறுதியளித்துள்ளனர். தேசிய மக்கள் சக்தியின் தேர்தல் விஞ்ஞாபனம் சமூகப் பாதுகாப்பின் முக்கியத்துவத்தை அங்கீகரிக்கிறது, அது "அரசின் முக்கிய பொறுப்பு" என்று அடையாளம் காட்டுகிறது.

அவ் விஞ்ஞாபனத்தில் அது "அனைத்து இலங்கையர்களுக்கும் வாழ்க்கை சுழற்சி அணுகுமுறையை அடிப்படையாகக் கொண்ட உலகளாவிய சமூக பாதுகாப்பு வேலைத்திட்டம்" என்று விவரிக்கப்பட்டுள்ளது. சமூக அதிகாரமளித்தல், அமைச்சுகளுக்கு இடையேயான ஒருங்கிணைப்பு, வாழ்க்கை சுழற்சி அடிப்படையிலான அணுகுமுறை மற்றும் பயனாளிகளின் திறமையான, அர்த்தமுள்ள பங்கேற்பை உறுதி செய்தல் ஆகியவை தேசிய மக்கள் சக்தியின் (NPP) சமூக பாதுகாப்பு திட்டத்தின் முக்கிய கொள்கைகளில் அடங்கும்.

சமீபத்தில் ஆரம்பிக்கப்பட்ட தேசிய சமூக பாதுகாப்புக் கொள்கை (NSPP)  இதேபோல் வாழ்க்கை சுழற்சி அணுகுமுறை, அமைச்சுகளுக்கு இடையிலான ஒருங்கிணைப்பு மற்றும் சமூக பாதுகாப்பு நடவடிக்கைகளின் முழுமையான விநியோகம் ஆகியவற்றை வலியுறுத்துகிறது.

NPP இன் தேர்தல் விஞ்ஞாபனத்திற்கும் அண்மையில் ஆரம்பிக்கப்பட்ட (NSPP) க்கும் இடையிலான இவ் ஒழுங்கமைப்பு நம்பிக்கைக்குரியது, ஏனெனில் புதிதாக தேர்ந்தெடுக்கப்பட்ட ஜனாதிபதியினாளும் பிரதமராளும் ஒரு உருமாறும் சமூக பாதுகாப்பு திட்டத்தை முன்னெடுத்துச் செல்வதற்கு தேவையான அத்தியாவசிய அடித்தளம் அமைக்கப்பட்டுள்ளது என்பதை இது சுட்டிக்காட்டுகிறது.

தேர்தல் விஞ்ஞாபனத்தில் உள்ள கொள்கைகள் (NSPP)  யின் கொள்கைகளுடன் நெருக்கமாக பொருந்துவதால், உதவி பெற தகுதியுடைய பிரஜைகளின் வாழ்க்கைத் தரத்தை மேம்படுத்துவதற்கும் அவர்களின் வாழ்வாதாரத்தை மீண்டும் கட்டியெழுப்ப உதவுவதற்கும் வடிவமைக்கப்பட்ட ஒரு சமூக பாதுகாப்பு முயற்சியை முன்னெடுக்க புதிதாக தேர்ந்தெடுக்கப்பட்ட ஜனாதிபதியும் பிரதமரும் மிகவும் பொருத்தமானவர்கள்.

இந்தக் கொள்கையை நடைமுறைப்படுத்துவது நாட்டின் பொருளாதார மீட்சிக்கான அவர்களின் திட்டங்களில் ஒரு முக்கிய அங்கமாக இருத்தல் வேண்டும் தேசிய சமூக பாதுகாப்பு மூலோபாயத்தின் வளர்ச்சிக்கு முன்னுரிமை அளிப்பது சரியான திசையில் நகர்வதற்கான ஒரு படியாக இருக்கும்.

(கலாநிதி வென்யா டி சில்வா ஒரு சமூக மானுடவியலாளர் மற்றும் வெரிட்டே ரிசர்ச்சின் ஆராய்ச்சி இயக்குநராக கடமையாற்றுகிறார். இந்த கட்டுரைக்கான ஆராய்ச்சி ஆதரவு வெரிட்டே ரிசர்ச்சில் பணியாற்றும் கனிஷ்ட ஆராய்ச்சி ஆய்வாளரான இசுரிகா பெரேராவினால் வழங்கப்பட்டுள்ளது)