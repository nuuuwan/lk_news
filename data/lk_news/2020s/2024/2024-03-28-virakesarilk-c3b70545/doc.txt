19இன் கீழ் மகளிர் மும்முனை கிரிக்கெட் சிறந்த அனுபவங்களைப் பெறுவதற்கு உதவும் என அணித் தலைவிகள் தெரிவிப்பு

ஹம்பாந்தோட்டையில் வியாழக்கிழமை (28) ஆரம்பமாகவுள்ள 19 வயதுக்குட்பட்ட மகளிர் மும்முனை கிரிக்கெட் தொடர் சிறந்த அனுபவங்களைப் பெறுவதற்கான வாய்ப்பை ஏற்படுத்தும் என இலங்கை, அவுஸ்திரேலியா, இங்கிலாந்து ஆகிய அணிகளின் தலைவிகள் தெரிவித்தனர்.

19 வயதுக்குட்பட்ட இலங்கை அணித் தலைவி மனூதி நாணயக்கார, அவுஸ்திரேலிய அணித் தலைவி லூசி ஹெமில்டன், இங்கிலாந்து அணித் தலைவி ஜொசி க்ரோவ்ஸ் ஆகியோர் ஹம்பாந்தோட்டையில் இருந்தவாறு மெய்நிகர் ஊடக சந்திப்பில் கலந்துகொண்டு கேள்விகளுக்கு பதில் அளித்தனர்.

ஹம்பாந்தோட்டையில் நிலவும் கடும் உஷ்ணம் போட்டிகளின்போது பெரும் சவாலாக இருக்கும் என அந்த மூவரும் குறிப்பிட்டனர்.

எவ்வாறாயினும் சூழ்நிலைகளுக்கு தங்களைப் பழக்கப்படுத்திக்கொண்டு திறமையாக விளையாட முயற்சிப்பதாக மூன்று அணித் தலைவிகளும் கூறினர்.

அவுஸ்திரேலியா, இங்கிலாந்து ஆகிய தங்களது நாடுகளை விட முற்றிலும் மாறுபட்ட சூழ்நிலையில் விளையாடுவதால் இந்தத் தொடர் தங்களுக்கு பெரும் சவாலாக இருக்கும் என ஜொசி க்ரோவ்ஸ், லூசி ஹெமில்டன் ஆகியோர் தெரிவித்ததுடன் அடுத்த உலகக் கிண்ணத்துக்கு தங்களைத் தயார்படுத்தும் களமாக இது  அமையும் எனவும் குறிப்பிட்டனர்.

'பங்களாதேஷில் அண்மையில் நடைபெற்ற 19 வயதுக்குட்பட்ட மும்முனை தொடரில் வெற்றிபெற்றது அணியில் உள்ள அனைவரையும் உற்சாகப்படுத்தியுள்ளது. அது மட்டுமல்லாமல் அதன் பின்னர் இங்கு நடைபெற்ற என்.எஸ்.எல். போட்டித் தொடர், இலங்கை ஆடவர் ஏ அணி, வளர்ந்துவரும் ஆடவர் அணி ஆகியவற்றுடன் விளையாடிய போட்டிகள் எமக்கு சிறந்த பயிற்சியாக இருந்தது. அப் போட்டிகளில் 19 வயதுக்குட்பட்ட வீராங்கனைகள் பலர் திறமையை வெளிப்படுத்தி இருந்தனர். வீராங்கனைகள் அனைவரும் உறுதியான மனோ நிலையில் இருக்கின்றனர். எவ்வாறாயினும் உலகின் தலைசிறந்த கிரிக்கெட் நாடுகளின் அணிகளுடன் நாங்கள் விளையாடவுள்ளோம். எனவே இது பெரும் சவாலாக அமையும். எனினும் அதிகபட்ச ஆற்றல்களை வெளிப்படுத்தி   சிறந்த பெறுபேறுகளைப் பெற முயற்சிப்போம்' என மனூதி நாணயக்கார தெரிவித்தார்.

ஹம்பாந்தோட்டையில் இன்று காலை 10.00 மணிக்கு ஆரம்பமாகவுள்ள முதலாவது போட்டியில் இலங்கை - அவுஸ்திரேலிய அணிகள் ஒன்றையொன்று எதிர்த்தாடவுள்ளன.

அதனைத் தொடர்ந்து காலியின் 3 அணிகள் பங்குபற்றும் 50 ஓவர் கிரிக்கெட் போட்டிகள் ஏப்ரல் 5, 7, 9ஆம் திகதிகளில் நடைபெறும்.