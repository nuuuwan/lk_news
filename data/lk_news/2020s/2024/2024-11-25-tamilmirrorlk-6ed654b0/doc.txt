வீடுகளை ஒப்படைக்காமல் வெளியேறியதால் சர்ச்சை

ஐந்து முன்னாள் பாராளுமன்ற உறுப்பினர்கள் இலங்கையிலிருந்து வெளியேறியுள்ளதால் பாராளுமன்ற உறுப்பினர்களுக்கான மடிவெல வீடமைப்புத் தொகுதியில் உள்ள தமது உத்தியோகபூர்வ அரசாங்க வாசஸ்தலங்களை மீள ஒப்படைக்கத் தவறியுள்ளனர்.

இதன்காரணமாக பாராளுமன்ற உறுப்பினர் வீடமைப்புக்கு பொறுப்பான பாராளுமன்ற அதிகாரிகள் பிரச்சினைகளை எதிர்நோக்கி வருவதாக  லங்காதீப  பத்திரிகை தெரிவித்துள்ளது.

இதுவரையில் 80 முன்னாள் எம்.பி.க்கள் தங்களது உத்தியோகபூர்வ இல்லங்களை கையளித்துள்ளதாகவும், இருபது முன்னாள் எம்.பி.க்கள் மாத்திரமே இதுவரை வீடுகளை மீள ஒப்படைக்கவில்லை எனவும் தெரிவிக்கப்படுகிறது.

இன்னும் வீடுகளை ஒப்படைக்காத முன்னாள் எம்.பி.க்களுக்கு உடனடியாக வீடுகளை திருப்பித் தருமாறு பாராளுமன்ற அதிகாரிகள் மீண்டும் நினைவூட்டல் விடுத்துள்ளனர்.

மடிவெல வீட்டுத் தொகுதியில் உள்ள தமது உத்தியோகபூர்வ இல்லங்களை ஏழு முன்னாள் எம்.பி.க்கள் கடந்த சனிக்கிழமை ஒப்படைத்துள்ளதாக தெரிவிக்கப்பட்டது.

முன்னாள் எம்.பி.க்கள் உடனடியாக வீடுகளை மீள கையளிக்காவிட்டால் அவ் வீடுகளுக்கான குடிநீர் மற்றும் மின்சாரம் துண்டிக்கப்படும் என பாராளுமன்ற அதிகாரிகளால் அறிவிக்கப்பட்டதுடன், எழுத்துப்பூர்வ அறிவிப்புகளும் வழங்கப்பட்டுள்ளன.

மடிவெல வீடமைப்பு வளாகத்தில் உள்ள உத்தியோகபூர்வ இல்லங்கள் புதிய பாராளுமன்ற உறுப்பினர்களுக்கு 2024 டிசம்பர் 03 ஆம் திகதி கையளிக்கப்படவுள்ளது.