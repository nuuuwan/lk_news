மெய்யழகன்' கார்த்தியின் சந்தை மதிப்பை உயர்த்துமா..!?

நடிகர் கார்த்தி நடிப்பில் தயாராகி இருக்கும் ,'மெய்யழகன்' எனும் திரைப்படம் எதிர்வரும் செப்டம்பர் மாதம் வெளியாகிறது. இந்தத் திரைப்படத்தின் வணிக ரீதியான வெற்றியை பொறுத்து தான் நடிகர் கார்த்தியின் சந்தை மதிப்பு உயரும் என திரையுலக வணிகர்கள் தெரிவித்திருக்கிறார்கள்.

'96' என்ற வெற்றி படத்தை இயக்கிய இயக்குநர் சி. பிரேம்குமார் இயக்கத்தில் உருவாகி இருக்கும் 'மெய்யழகன்' எனும் திரைப்படத்தில் கார்த்தி, அரவிந்த்சாமி, ஸ்ரீ திவ்யா, ராஜ்கிரண் , சுவாதி, தேவதர்ஷினி, ஜெயப்பிரகாஷ், ஸ்ரீ ரஞ்சனி, இளவரசு, கருணாகரன், சரண் சக்தி, ஆண்டனி, ராஜ்குமார் உள்ளிட்ட பலர் நடித்திருக்கிறார்கள்.

மகேந்திரன் ஜெயராஜு ஒளிப்பதிவு செய்திருக்கும் இந்த திரைப்படத்திற்கு கோவிந்த் வசந்தா இசையமைத்திருக்கிறார். எக்சன் என்டர்டெய்னராக தயாராகி இருக்கும் இந்த திரைப்படத்தை 2 டி என்டர்டெய்ன்மென்ட் எனும் நிறுவனம் சார்பில் நட்சத்திர தம்பதிகளான சூர்யா - ஜோதிகா ஆகியோர் இணைந்து தயாரித்திருக்கிறார்கள்.

தற்போது இப்படத்தின் படப்பிடிப்புக்குப் பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. இந்நிலையில் இப்படத்தின் வெளியீடு குறித்து அதிகாரப்பூர்வமாக தகவல் பிரத்யேக புகைப்படத்துடன் அறிவிக்கப்பட்டுள்ளது. அந்த வகையில் இந்த திரைப்படம் எதிர்வரும் செப்டம்பர் மாதம் 27 ஆம் திகதியன்று உலகம் முழுவதும் பட மாளிகைகளில் வெளியாகிறது.

நடிகர் கார்த்தி நடிப்பில் கடந்த ஆண்டில் வெளியான 'பொன்னியின் செல்வன் 2', 'ஜப்பான்' ஆகிய திரைப்படங்களும் வணிக ரீதியாக பாரிய வெற்றியை பெறவில்லை.

அதனால் வணிக ரீதியான வெற்றி படத்தை வழங்க வேண்டிய கட்டாயத்தில் நடிகர் கார்த்தி இருக்கிறார். இந்தத் தருணத்தில் அவருடைய சகோதரரான சூர்யாவின் தயாரிப்பில் கார்த்தி நடித்திருக்கும் 'மெய்யழகன்' வெளியாகிறது. இந்தத் திரைப்படத்தில் கார்த்தி- அரவிந்த்சாமி முதன்முதலாக இணைந்திருப்பதால் ரசிகர்களிடத்திலும் திரையுலக வணிகர்களிடத்திலும் பெரும் எதிர்பார்ப்பு ஏற்பட்டிருக்கிறது.