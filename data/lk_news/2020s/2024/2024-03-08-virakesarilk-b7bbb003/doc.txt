117ஆவது வடக்கின் சமர்: பலம்வாய்ந்த நிலையில் சென். ஜோன்ஸ்

யாழ். மத்திய கல்லூரி மைதானத்தில் நடைபெற்றுவரும் சென். ஜோன்ஸ் கல்லூரிக்கும் யாழ். மத்திய கல்லூரிக்கும் இடையிலான 117ஆவது வடக்கின் பெருஞ்சமர் கிரிக்கெட் போட்டியில் சென் ஜொன்ஸ் பலம் வாய்ந்த நிலையில் இருக்கிறது.

போட்டியின் இரண்டாம் நாள் ஆட்ட நேர முடிவில் யாழ். மத்திய கல்லூரி அணி அதன் இரண்டாவது இன்னிங்ஸில் 9 விக்கெட்களை இழந்து 140 ஓட்டங்களைப் பெற்றுள்ளது.

இரண்டாவது இன்னிங்ஸில் ஒரு விக்கெட் மீதம் இருக்க 69 ஓட்டங்களால் மாத்திரம் யாழ். மத்திய கல்லூரி அணி முன்னிலையில் இருக்கிறது.

இதற்கு அமைய போட்டியின் கடைசி நாளான சனிக்கிழமையன்று யாழ். மத்திய கல்லூரி அணி அதிசியம் நிகழ்த்தினாலன்றி சென். ஜோன்ஸின் வெற்றி தவிர்க்க முடியாததாகிவிடும்.

எனவே, யாழ். மத்திய கல்லூரியின் கடைசி ஜோடியினர் அழுத்தங்களை புறந்தள்ளி வைத்துவிட்டு எதிர்த்தாடும் யுக்தியைக் கையாண்டு மேலும் 50 அல்லது 60 ஓட்டங்களைப் பெற்றால் சென் ஜோன்ஸ் அணி நெருக்கடியை எதிர்கொள்ளும்.

ஆனால், யாழ். மத்திய கல்லூரியின் கடைசி ஜோடி தாக்குப்பிடித்து துடுப்பெடுத்தாடும் என்பது சந்தேகம் என்றே கூறத்தோன்றுகிறது.

போட்டியின் இரண்டாம் நாளான வெள்ளிக்கிழமை (08) காலை தனது முதலாவது இன்னிங்ஸை 2 விக்கெட் இழப்புக்கு 109 ஓட்டங்களிலிருந்து தொடர்ந்த சென். ஜோன்ஸ், மதிய போசன இடைவேளைக்குப் பின்னர் 3 விக்கெட்களை மாத்திரம் இழந்து 194 ஓட்டங்களைப் பெற்று வலுவான நிலையில் இருந்தது.

அதுவரை அணித் தலைவர் நேசகுமார் ஜேஸியல், முர்ஃபின் ரெண்டியோ ஆகிய இருவரும் திறமையாகத் துடுப்பெடுத்தாடி 4ஆவது விக்கெட்டில் 58 ஓட்டங்களைப் பகிர்ந்து அணிக்கு வலுசேர்த்துக்கொடுத்தனர்.

ஆனால், அதன் பின்னர் தகுதாஸ் அபிலாஸ், முரளி திசோன் ஆகிய இருவரும் துல்லியமாக பந்துவீசி கடைசி 7 விக்கெட்களை தம்மிடையே பகிர்ந்து சென் ஜோன்ஸ் அணியை 228 ஓட்டங்களுக்கு கட்டுப்படுத்தினர்.

ஜேஸியல் 99 பந்துகளில் 7 பவுண்டறிகளுடன் 52 ஓட்டங்களையும் ரெண்டியோ 5 பவுண்டறிகளுடன் 22 ஓட்டங்களையும் பெற்றனர்.

யாழ். மத்திய கல்லூரி பந்துவீச்சில் தகுதாஸ் அபிலாஷ் 2 ஓட்டமற்ற ஓவர்கள் உட்பட 8 ஓவரகளில் 24 ஓட்டங்களுக்கு 4 விக்கெட்களையும் முரளி திசோன் 64 ஓட்டங்களுக்கு 4 விக்கெட்களையும் சுதர்ஷன் அனுஷாந்த் 24 ஓட்டங்களுக்கு 2 விக்கெட்களையும் வீழ்த்தினர்.

முதல் இன்னிங்ஸ் நிறைவில் 71 ஓட்டங்களால் பின்னிலையில் இருந்த யாழ். மத்திய கல்லூரி 2ஆம் நாள் ஆட்ட நேர முடிவில் அதன் 2ஆவது இன்னிங்ஸில் 9 விக்கெட்களை இழந்து 140 ஓட்டங்களைப் பெற்று மிகவும் இக்கட்டான நிலையில் இருக்கிறது.

முதலாவது இன்னிங்ஸில் போன்றே இரண்டாவது இன்னிங்ஸிலும் இணைப்பாட்டங்கள் கட்டி எழுப்பப்படாதது யாழ். மத்திய கல்லூரி அணிக்கு பாதகத்தன்மையை ஏற்படுத்தியது.

அணித் தலைவர் நிஷாந்தன் அஜய் (23), சதாகரன் சிமில்டன் (21) சுதர்ஷன் அனுஷாந்த் (20), ரஞ்சித்குமார் நியூட்டன் (17) சகாதேவன் சயந்தன் (16) ஆகியோர் 15 ஓட்டங்களுக்கு மேல் பெற்றனர்.

கடைசி விக்கெட்டில் ஜோடி செர்ந்துள்ள விக்னேஸ்வரன் பாருதி 15 ஓட்டங்களுடனும் முரளி திசோன் 2 ஓட்டங்களுடனும் ஆட்டம் இழக்காதுள்ளனர்.

பந்துவீச்சில் ஸ்டன்லி செம்சன் 18 ஓட்டங்களுக்கு 2 விக்கெட்களையும் கிருபானந்தன் கஜகமன் 27 ஓட்டங்களுக்கு 2 விக்கெட்களையும் ஜெயச்சந்திரன் அஷ்னாத் 30 ஓட்டங்களுக்கு 2 விக்கெட்களையும் கைப்பற்றினார்.