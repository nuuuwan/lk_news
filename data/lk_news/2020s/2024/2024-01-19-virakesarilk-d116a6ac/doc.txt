இலங்கை வரும் ஆப்கானிஸ்தான் கிரிக்கெட் அணி

இலங்கைக்கு எதிராக மூன்று வகையான கிரிக்கெட் தொடரில் பங்கேற்று விளையாடுவதற்காக ஆப்கானிஸ்தான் கிரிக்கெட் அணி இம்மாதம் 30ஆம் திகதி இலங்கைக்கு வரவுள்ளது.

இலங்கைக்கு வரும் ஆப்கானிஸ்தான் அணி ஒரு டெஸ்ட் போட்டி, மூன்று ஒருநாள் போட்டிகள் மற்றும் மூன்று இருபதுக்கு - 20 போட்டிகள் கொண்ட முத்தரப்பு தொடரில் விளையாடவுள்ளது.

இரு அணிகளுக்கும் இடையிலான ஒரேயொரு டெஸ்ட் போட்டி பெப்ரவரி மாதம் 2 ஆம் திகதி தொடக்கம் 6 ஆம் திகதி வரை கொழும்பு எஸ்.எஸ்.சி. மைதானத்தில் நடைபெறவுள்ளது.

இதனையடுத்து மூன்று ஒருநாள் தொடரின் முதலாவது போட்டி பெப்ரவரி மாதம் 9 ஆம் திகதியும் 2 ஆவது போட்டி 11 ஆம் திகதியும் 3 ஆவது போட்டி 14 ஆம் திகதியும் இரவு பகல் ஆட்டங்களாக கொழும்பு ஆர். பிரேமதாச விளையாட்டு மைதானத்தில் இடம்பெறவுள்ளது.

அதனைத்தொடர்ந்து இரு அணிகளுக்கும் இடையிலான மூன்று இருபதுக்கு - 20 தொடரின் முதல் போட்டி பெப்ரவரி 17 ஆம் திகதியும் 2 ஆவது போட்டி 19 ஆம் திகதியும் 3 ஆவது போட்டி 21 ஆம் திகதியும் தம்புள்ளை ரங்கிரி சர்வதேச கிரிக்கெட் மைதானத்தில் இரவு நேர போட்டிகளாக இடம்பெறவுள்ளமை குறிப்பிடத்தக்கது.