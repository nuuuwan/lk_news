හදවත් කම්පා කරවූ ඛේදවාචකයක්

ඉන්දීය සම්බවයක් ඇති යුවළක් සහ ඇයගේ නිවුන් දරුවන්ගේ මළ සිරුරු ඇමෙරිකාවේ ඔවුන්ට අයත් නිවසේ තිබී සොයාගෙන ඇත.

ඔවුන්ගෙන් ප්‍රතිචාරයක් නොමැතිවීම හේතුවෙන් අමෙරිකාවේ කැලිෆෝනියා හි පිහිටි ඔවුන්ගේ නිවසට පැමිණි හිතවතෙකු විසින් කළ දැනුම්දීමකට අනුව පොලීසිය ඔවුන්ගේ මෘත ශරීර සොයාගෙන ඇත.

මෙලෙස අවාසනාවන්ත ලෙස මියගොස් ඇත්තේ 42 හැවිරිදි වියේ පසුවූ Anand Sujith Henry, ඔහුගේ බිරිඳ වන 40 හැවිරිදි වියේ පසුවන Alice Priyanka සහ ඔවුන්ගේ සිව් හැවිරිදි වියේ පසුවන නිවුන් දරුවන් වන Noah සහ Neithan.

පොලීසිය සැකපළ කරන්නේ දරුවන් ඝාතනය කිරීමෙන් අනතුරුව ඔවුන් සියදිවි හානිකරගෙන ඇති බවටය.

කෙසේ වෙතත් දරුවන්ගේ මරණයට හේතුව මේ වනවිට නිශ්චිතවම අනාවරණය කරගෙන නොමැති බවද විදෙස් මාධ්‍ය වාර්තා කරයි.

පොලීසිය පවසන්නේ දරුවන් දෙදෙනාගේ සිරුරු නිවසේ කාමරයේ ඇඳ මත තිබී සොයාගත් බවය.

එසේම මියගිය යුවළගේ සිරුරු එම නිවසේ නානකාමරයේ තිබී සොයාගෙන ඇති අතර එහිදී මිලිමීටර් 9 වර්ගයේ පිස්තෝල ගිනි අවියක් ද එම ස්ථානයේ තිබී සොයාගෙන ඇත.

වැඩිදුරටත් සිදුකළ විමර්ශනවළදී අනාවරණය වී ඇත්තේ ඔවුන් ප්‍රදේශවාසීන් සමග ඉතා හොඳ සම්බන්ධතාවයක් පවත්වාගෙන ගොස් ඇති බවය.

මියගොස් ඇති පිරිමි පුද්ගලයා මෘදුකාංග ඉංජිනේරුවෙකු වන අතර ඔහුගේ බිරිඳ ද ඉහළ පෙළේ රැකියාවක නිරතව සිට ඇත.

ඔවුන් මියයනවිට පදිංචිව සිටි මෙම නිවස 2020 වසරේදී අමෙරිකානු ඩොලර් මිලියන 2.1කට මිලදීගෙන තිබේ.