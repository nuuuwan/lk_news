நிறைவேற்று அதிகாரமுடைய ஜனாதிபதி முறைமையை இரத்துச் செய்யும் யோசனை : சீனியால் தயாரிக்கப்பட்ட விஷ உருண்டை

அரச சார்பற்ற அமைப்புக்களின் ஆதரவுடன் நிறைவேற்று அதிகாரமுடைய ஜனாதிபதி முறைமையை இரத்துச் செய்யும் யோசனை முன்வைக்கப்பட்டுள்ளது.சீனியால் தயாரிக்கப்பட்ட விஷ உருண்டை என்று இதனைக் குறிப்பிட வேண்டும். இதற்கு எதிர்க்கட்சிகள் அகப்படக் கூடாது என பிவிதுரு ஹெல உறுமய கட்சியின் தலைவரும்,பாராளுமன்ற உறுப்பினருமான உதய கம்மன்பில தெரிவித்தார்.

கொழும்பில் உள்ள பிவிதுரு ஹெல உறுமய கட்சியின் காரியாலயத்தில் செவ்வாய்க்கிழமை (13) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

பொருளாதார நெருக்கடிக்குத் தீர்வு காண்பதாகக் குறிப்பிட்டுக் கொண்டு ஆட்சிக்கு வந்த ஜனாதிபதி ரணில் விக்கிரமசிங்க பொருளாதார மீட்சியைத் தவிர்த்து ஏனைய விடயங்களைச் சிறந்த முறையில் முன்னெடுக்கிறார்.அரசியல் சூழ்ச்சிகள் ஊடாக  பதவி காலத்தை தக்கவைத்துக் கொள்ள பல்வேறு வழிகளில் முயற்சிக்கிறார்.

அரச சார்பற்ற அமைப்புக்களின் ஆசீர்வாதத்துடன் நிறைவேற்று அதிகாரம் கொண்ட ஜனாதிபதி முறைமையை இரத்து செய்யும் யோசனையை அரசாங்கம் பேசுபொருளாக்கியுள்ளது.இந்த யோசனை இதற்கு முன்னர் முன்வைக்கப்பட்ட போது எதிர்க்கட்சித் தலைவர் சஜித் பிரேமதாச 'நிறைவேற்று அதிகாரமுடைய ஜனாதிபதி முறைமையை இரத்துச் செய்வதுடன் பாராளுமன்றத்தையும் கலைப்பதற்கு ஆதரவு வழங்க தயார்' என்று குறிப்பிட்டிருந்தார். ஆகவே இம்முறை இந்த யோசனை வெற்றிப் பெற்றவுடன் பாராளுமன்றமும் கலைக்கப்படும் அதற்கான விதிவிதானங்களும் புதிய யோசனையில் உள்வாங்கப்பட்டுள்ளன.எதிர்க்கட்சியின் ஒருசில தரப்பினர்கள் இந்த யோசனைக்கு இணக்கம் தெரிவித்துள்ளனர்.

மக்கள் விடுதலை முன்னணி, ஐக்கிய மக்கள் சக்தி மற்றும் தமிழ் தேசிய கூட்டமைப்பு என்பன நிறைவேற்று அதிகாரமுடைய ஜனாதிபதி முறைமைக்கு எதிரான கொள்கையை கொண்டுள்ளதால் அவர்கள் இந்த புதிய யோசனைக்கு ஆதரவு வழங்குவார்கள் என்று அரசாங்கம் எதிர்பார்க்கிறது.

நிறைவேற்று அதிகாரமுடைய ஜனாதிபதி முறைமையை இரத்து செய்யும் புதிய யோசனை என்பது சீனியால் தயாரிக்கப்பட்ட விஷ உருண்டை போன்றது. எதிர்க்கட்சிகளை மகிழ்விக்கும் வகையில் நிறைவேற்று அதிகாரமுடைய ஜனாதிபதி முறைமையை இரத்து செய்யும் யோசனையை கொண்டு வந்து மாகாண சபைகள், உள்ளுராட்சிமன்றத் தேர்தல்களை பிற்போட்டதைப் போன்று ஜனாதிபதி தேர்தலையும் பிற்போட அரசாங்கம் முயற்சிக்கிறது.

நிறைவேற்று அதிகாரமுடைய ஜனாதிபதி முறைமையை இரத்துச் செய்வதற்கு கொண்டு வரப்படும் அரசியலமைப்பு திருத்த யோசனை பாராளுமன்றத்தில் மூன்றில் இரண்டு பெரும்பான்மையுடன் நிறைவேற்றப்படுவதுடன்,மக்கள் வாக்கெடுப்புக்கும் செல்ல வேண்டும் என்பதை உயர்நீதிமன்றம் மிகத் தெளிவாகக் குறிப்பிட்டுள்ளது.இந்த திருத்தம் பாராளுமன்றத்தில் மூன்றில் பெரும்பான்மையுடன் நிறைவேற்றப்பட்டுள்ளது எனச் சபாநாயகர் ஜனாதிபதிக்கு எழுத்து மூலமாக அறிவித்ததன் பின்னர் ஜனாதிபதி மக்கள் வாக்கெடுப்பை நடத்த வேண்டும்.

நிறைவேற்று அதிகாரமுடைய ஜனாதிபதி முறைமையை இரத்துச் செய்யும் யோசனையை மக்கள் வாக்கெடுப்பு ஊடாக மக்கள் ஏற்றுக்கொண்டதன் பின்னர் முன்னெடுக்கப்பட வேண்டிய அடுத்தக்கட்ட நடவடிக்கைகள் அரசியலமைப்பின் 80 ஆவது உறுப்புரையில் தெளிவாக குறிப்பிடப்பட்டுள்ளது.மக்கள் வாக்கெடுப்பில் மக்களால் முறையாக இந்த திருத்தத்துக்கு அனுமதி வழங்கப்பட்டுள்ளது என ஜனாதிபதியின் கையொப்பத்துடன் சான்றுப்படுத்தல் வெளியானதன் பின்னர் இந்த அரசியலமைப்புத் திருத்தம் சட்டமாகும்.இருப்பினும் மக்கள் வாக்கெடுப்பின் பெறுபேற்றை எவரேனும் உயர்நீதிமன்றத்தில் சவாலுக்குட்படுத்தினால் ஜனாதிபதியால் கைச்சாத்திட்டு சான்றுரைக்க முடியாது என்பது அரசியலமைப்பில் மிக தெளிவாகக் குறிப்பிடப்பட்டுள்ளது.

நிறைவேற்று அதிகாரமுடைய ஜனாதிபதி முறைமையை இரத்து செய்வது தொடர்பில் நடத்தப்பட்ட மக்கள் வாக்கெடுப்பை எவரேனும் உயர்நீதிமன்றத்தில் சவாலுக்குட்படுத்தி, தீர்ப்பு கிடைக்கும் வரை ஜனாதிபதி முறைமையை இரத்து செய்ய முடியாது. துரதிஷ்டவசமாக அவ்வாறு நேர்ந்தால் 2025 ஆம் ஆண்டு ஆகஸ்ட் மாதம் வரை இந்த அரசாங்கம் பதவியில் இருக்கும்.

சவாலுக்குட்படுத்தப்படும் மக்கள் வாக்கெடுப்பு பெறுபேறு தொடர்பான மனுக்களை விசாரணை செய்து ஆறு மாத காலத்துக்குள் தீர்ப்பு வழங்க முயற்சிக்க வேண்டும் என அரசியலமைப்பில் குறிப்பிடப்பட்டுள்ளது,ஆனால் ஆறு மாதத்துக்குள் கட்டாயம் தீர்ப்பு வழங்க வேண்டும் என அழுத்தமாக குறிப்பிடப்படவில்லை.ஆகவே நிறைவேற்று அதிகாரமுடைய ஜனாதிபதி முறைமையை நீக்கும் சூழ்ச்சி மிகுந்த யோசனைக்கு எதிர்க்கட்சிகள் அகப்பட கூடாது என்பதை கேட்டுக் கொள்கிறேன்.

இலங்கையின் தேர்தல் விவகாரத்தில் இந்தியா மற்றும் அமெரிக்கா ஆகிய நாடுகளின் தலையீடு உள்ளதாக வரலாற்று காலம் முதல் குற்றச்சாட்டுக்கள் முன்வைக்கப்படுகிறது.இந்த ஆண்டு இடம்பெறவுள்ள தேர்தல்கள் பல கேள்விகளுக்கு விடையளிக்கும் என்றார்.