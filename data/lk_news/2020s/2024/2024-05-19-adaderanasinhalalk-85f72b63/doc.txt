පොලීසියට ලැබුණු ඔත්තුවෙන් කොටුකර ගත් හරක් හොරු

මාස ගණනාවක සිට සංවිධානාත්මකව ගව සොරකමේ නිරත වූ හිටපු යුද හමුදා සෙබළෙකු ඇතුළු හත්දෙනෙක් මත්ද්‍රව්‍ය සහ තියුණු ආයුධ සමඟින් අත්අඩංගුවට ගැනීමට පිළියන්දල පොලිස් අපරාධ විමර්ශන අංශය සමත් වී තිබේ.

එම කණ්ඩායම මෙම වසරේ ගතවූ මාස 05ක කාලය තුළ දිවයිනේ ප්‍රදේශ කිහිපයකින් ගවයින් 50 දෙනෙකු පමණ සොරාගෙන ඇති බවට තොරතුරු අනාවරණ වී ඇත.

ගව සොරකමේ නිරත වෑන් රථයක් පිළියන්දල ප්‍රදේශයේ සැරිසරන බවට පොලිස් කොස්තාපල්වරයෙකුට ලද තොරතුරක් මත පිළියන්දල පොලීසියේ අපරාධ විමර්ශන අංශය විශේෂ මෙහෙයුමක් ක්‍රියාත්මක කර තිබුණි.

ඒ අනුව පොලිස් නිලධාරින් මොරටුව මාර්ගයේ දෙණිය ප්‍රදේශයේදී යතුරුපැදි යොදා මාර්ගය හරස්කර සැක කටයුතු වෑන් රථයක් නැවැත්වීමට කටයුතු කර තිබුණි.

එහිදි එම සැකකටයුතු වෑන් රථයේ තිබී ජීව අත්බෝම්බ 02ක්, අයිස් මත්ද්‍රව්‍ය ග්‍රෑම් 15ක ප්‍රමාණයක්, ගව ඝාතනයට යොදාගන්නා කඩු දෙකක්, මන්නා පිහියක්, මුගුරක් සහ ලණු සොයාගත් බව පොලීසිය පවසයි.

ඒ අනුව අදාළ වාහනයේ සීටි සැකකරුවන් 05 දෙනා පොලිසිය සිය අත්අඩංගුවට ගෙන තිබේ.

පසුව ඔවුන්ගෙන් සිදුකළ ප්‍රශ්න කිරීම්වලදී එම ගව ජාවාරම මෙහෙයවීමේ ප්‍රධානියා ලෙස හඳුනා ගෙන ඇත්තේ යුද හමුදා විශේෂ බළකායේ විශ්‍රාමික සෙබළෙකි.

මෙම වසරේ ගතවූ මාස 05ක කාලය තුළ පමණක් කැස්බෑව, පිළියන්දල, කහතුඩුව, බොරලැස්ගමුව, මොරන්තුඩුව, බණ්ඩාරගම සහ හිරණ යන පොලිස් වසම් 07න් ගවයින් 50ක් පමණ සොරාගත් බව සැකකරු ප්‍රශ්න කිරීම්වලදී සඳහන් කර ඇත.

එලෙස සොරාගන්නා ලද ගවයින් වත්තල, මාබෝල සහ ගාල්ල ප්‍රදේශවල ගව ඝාතකාගාරවලට අලෙවිකර තිබුණි.

සැකකරුවන්ගෙන් සිදුකරන ලද වැඩිදුර ප්‍රශ්න කිරීම්වලදී කෑස්බෑව ප්‍රදේශයේ කුලී නිවසක් සෝදීසියට ලක්කර ඇති අතර එහි තිබී තවත් ජීව අත්බෝම්බයක්, අයිස් මත්ද්‍රව්‍ය ග්‍රෑම් 05ක් සහ ව්‍යාජ වාහන අංක තහඩු කිහිපයක් සමඟින් තවත් සැකකරුවන් දෙදෙනෙකු අත්අඩංගුවට ගෙන තිබේ.

අත්අඩංගුවට ගත් සැකකරුවන් රුක්ගහවිල නිට්ටඹුව, බණ්ඩාරගම වැල්මින්න, බණ්ඩාරගම කොළඹුන්න හා සහ කැස්බෑව යන ප්‍රදේශවල පදිංචිකරුවන්ය.