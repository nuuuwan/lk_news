ரமழானை முன்னிட்டு 50 தொன் பேரீச்சம் பழங்கங்களை இலங்கைக்கு வழங்கிய சவுதி அரேபியா

சவுதி அரேபியாவின் மன்னர் சல்மான் மனிதாபிமான உதவிகள் மற்றும் நிவாரணங்களுக்கான மையம், இரு புனிதஸ்த்தலங்களின் பாதுகாவலர் மன்னர் சல்மான் பின் அப்துல் அசீஸ் அல் ஸுஊத்  நன்கொடையான 50 தொன் பேரீச்சம்பழங்களை, இலங்கை ஜனநாயக சோசலிச குடியரசிற்கு கையளித்தது.

சவூதி அரேபியாவின் இலங்கைக்கான தூதுவர்  கலித் ஹமூத் அல்-கஹ்தானி , புத்த சாசனம் மற்றும் மத கலாசார அமைச்சின் செயலாளர் சோமரத்ன விதானபதிரான மற்றும் முஸ்லிம் சமய பண்பாட்டலுவல்கள் திணைக்களப் பணிப்பாளர் திரு ஸைனுல் ஆபிதீன் முகம்மது பைசல் ஆகியோர்களிடம் இந்த பேரிச்சம்பழங்களை உத்தியோகபூர்வமாக கையளித்தார்.

இது தொடர்பாக கொழும்பிலுள்ள முஸ்லிம் சமய பண்பாட்டலுவல்கள் திணைக்களத்தில் இன்று புதன்கிழமை (06) விஷேட நிகழ்வொன்று இடம் பெற்றது. இந்த விழாவில் மன்னர் சல்மான் மனிதாபிமான உதவி மற்றும் நிவாரணகளுக்கான மையத்தின் அதிகாரிகள், சவுதி அரேபிய இராச்சியத்திற்காக புதிதாக நியமனம் பெற்ற இலங்கைத் தூதுவர் கெளரவ அமீர் அஜவாத் அவர்கள் உட்பட, இலங்கை வெளிவிவகார அமைச்சின் அதிகாரிகள், அரச திணைக்களங்கள் மற்றும் தூதரக அதிகாரிகள் எனப் பலரும் கலந்துகொண்டனர்.

மன்னர் சல்மான் நிவாரணங்களுக்கான மையம் உலகெங்கிலும் மேற்கொண்டு வரும் பெரும் மனிதாபிமான முயற்சிகளை சவூதி அரேபிய தூதுவர் அவர்கள் பாராட்டியதோடு அம்முயற்சிகள் இரு புனிதஸ்தலங்ககளின் பாதுகாவலர் மன்னர் சல்மான் பின் அப்துல் அசீஸ் அல் சவூத், பட்டத்து இளவரசர் பிரதமர் போன்றோரின் தலைமையிலான சவூதி அரேபியா அரசாங்கம் பல்வேறு சூழ்நிலைகளையும், இன்னல்ககளையும் எதிர்கொள்ளும் சகோதர மற்றும் நட்பு நாடுகளுக்கும் அந்நாடுகளிலுள்ள மக்களுக்கும் உதவுவதில் காட்டும் ஆர்வத்தை பிரதிபலிப்பதாகவும் குறிப்பிட்டார். அவ்வாறே சவூதி அரேபியாவுக்கு இலங்கைக்கும் இடையிலான வலுவான உறவுகளையம் தூதுவர் சுட்டிக்காட்டினார்.

இலங்கை மக்களுக்காக சவூதி அரேபிய இராச்சியம் வழங்கிய அன்பளிப்பைப் பெற்றுக் கொள்வதற்காகவும், குறிப்பாக புனித ரமழான் மாதத்தில் அதன் மூலம் பயனடைவதற்கும் முஸ்லிம் சமய பண்பாட்டலுவல்கள் திணைக்களத்துடன் விரைவாகத் தொடர்பு கொள்ளுமாறு இந்த பரிசின் மூலம் பயனடையும் தரப்பினரை  தூதுவர் அவர்கள் கேட்டுக் கொண்டார்கள் .

மத விவகார அமைச்சின் செயலாளர் அவர்கள், இலங்கை மக்களுக்கு வழங்கிய அனைத்து உதவிகளுக்காகவும் சவுதி அரேபிய அரசுக்கும், இரு புனிதஸ்த்தலங்களின் பாதுகாவலர் மன்னர் சல்மான் பின் அப்துல் அசீஸ் அல் ஸுஊத் மற்றும் பட்டத்து இளவரசர் பிரதமர் முஹம்மது பின் சல்மான் பின் அப்துல்அசீஸ் ஆகியோருக்கும் தனது நன்றியைத் தெரிவித்துக்கொண்டதோடு, இவ்வாறு மனிதாபிமானத்தின் இராச்சியமான சவூதி அரேபியா, உலகின் அனைத்துப் பகுதிகளிலும், தாராளமான நன்கொடைகளை வாரிவழங்குவதென்பது ஆச்சரித்தக்க விடயமல்ல என்றும் அவர் தெரிவித்தார்.

இந் நன்கொடையானது இரு புனிதசத்தலங்களின் பாதுகாவலர் மன்னர் சல்மான் பின் அப்துல் அசீஸ் ஸுஊத் மற்றும் பட்டத்து இளவரசர் பிரதமர் அவர்களால், பல சகோதர மற்றும் நட்பு நாடுகளுக்கு வழங்கும் திட்டங்களின் கீழ், உலகின் பல்வேறு பகுதிகளில் உள்ள மிகவும் தேவைப்படும் குடும்பங்களைச் சென்றடையும் நோக்கோடு,வழங்கப்பட்டதாகும்.