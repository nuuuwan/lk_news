”பிரதமரின் கருத்து பொய்யானது”

அரச துறையின் சம்பளம் தொடர்பான முன்னாள் அரசாங்கத்தின் பிரேரணை தொடர்பில் பிரதமர் ஹரிணி அமரசூரிய அண்மையில் தெரிவித்த கருத்து பொய்யானது மற்றும் தவறானது என முன்னாள் அமைச்சர் காஞ்சன விஜேசேகர குற்றம் சுமத்தியுள்ளார்.

2025 ஆம் ஆண்டு ஜனவரி மாதம் முதல் அரச ஊழியர்களுக்கான சம்பள உயர்வை அங்கீகரிப்பதற்காக ரணில் விக்கிரமசிங்கவின் முன்னைய அரசாங்கம் தேவையான அனைத்து நடவடிக்கைகளையும் எடுத்ததாக காஞ்சன விஜேசேகர தனது எக்ஸ் பக்கத்தில் பதிவிட்டுள்ளார்.

“ஒரு குழுவை நியமிப்பதற்கும், அரச துறை மற்றும் சம்பள உயர்வுகளை மே 2024ல் மதிப்பீடு செய்வதற்கும் அமைச்சரவையின் ஒப்புதல் வழங்கப்பட்டது. இந்தக் குழு, தொழிற்சங்கங்கள் மற்றும் பங்குதாரர்களை சந்தித்து அரச துறைப் பிரச்சினைகள் குறித்து விவாதித்தது. குழுவின் பரிந்துரைகள் ஜனாதிபதியிடம் கையளிக்கப்பட்டு அமைச்சரவையில் சமர்ப்பிக்கப்பட்டு ஒகஸ்ட் 2024 இல் அங்கீகரிக்கப்பட்டது," என்று அவர் கூறினார்.

2025 ஆம் ஆண்டுக்கான வரவு செலவு திட்ட முன்மொழிவுகளில் பரிந்துரைகளை இணைத்து தேவையான நிதியை ஒதுக்குவதற்கு 2024 ஆம் ஆண்டு ஒகஸ்ட் மாதம் அமைச்சரவை அங்கீகாரம் வழங்கியதாக அவர் மேலும் தெரிவித்தார்.

திறைசேரி, வரவு செலவுத் திணைக்களம், முகாமைத்துவ சேவைகள் மற்றும் ஏனைய தேவையான பங்குதாரர்களின் அதிகாரிகளை இந்தக் குழு உள்ளடக்கியிருந்ததாக காஞ்சன விஜேசேகர தெரிவித்தார்.

முன்னாள் ஜனாதிபதி ரணில் விக்கிரமசிங்க அரச ஊழியர்களின் சம்பளத்தை அதிகரிப்பதற்கான அமைச்சரவை தீர்மானத்தை அறிவித்திருந்த போதிலும், அந்த தீர்மானத்தை நடைமுறைப்படுத்துவதற்கு தேவையான நடைமுறைகள் பின்பற்றப்படவில்லை என பிரதமர் ஹரிணி அமரசூரிய அண்மையில் கூறியிருந்தமைக்கு பதிலளிக்கும் வகையில் அவர் இவ்வாறு குறிப்பிட்டுள்ளார்.

“அரச ஊழியர்களின் சம்பளத்தை உயர்த்துவதற்கான தீர்மானம் எடுக்கப்பட்டதாக ரணில் விக்கிரமசிங்க கூறினாலும், இந்த அமைச்சரவை தீர்மானத்தை மீளாய்வு செய்யும் போது, ​​திறைசேரி அல்லது நிதி அமைச்சின் அதிகாரிகளின் சம்மதத்துடன் அது அங்கீகரிக்கப்படவில்லை என்பது தெளிவாகிறது.

ஒரு முடிவு அறிவிக்கப்பட்டது, ஆனால் அதை செயல்படுத்த தேவையான நடவடிக்கைகள் எடுக்கப்படவில்லை. எனவே, அதன் அர்த்தம் என்ன? இது தேர்தல் காலத்தில் பொதுமக்களை தவறாக வழிநடத்துவதற்காக வழங்கப்பட்ட பொய்யான வாக்குறுதியை தெளிவாக சுட்டிக்காட்டுகிறது” என நேற்று முன்தினம் பொதுக்கூட்டம் ஒன்றில் பிரதமர் கூறியிருந்தார்.