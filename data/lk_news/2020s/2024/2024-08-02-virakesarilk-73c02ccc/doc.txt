300 நாட்களைக் கடந்த இஸ்ரேல் - பலஸ்தீன மோதல் : கொழும்பில் ஒன்றுகூடி போர்நிறுத்தத்தை வலியுறுத்திய பலஸ்தீன ஆதரவாளர்கள்

இஸ்ரேல் - பலஸ்தீன மோதல் ஆரம்பமாகி 300 நாட்கள் கடந்துள்ள நிலையில், பலஸ்தீனத்துக்கு ஆதரவாக வெள்ளிக்கிழமை (2) கொழும்பில் ஏற்பாடு செய்யப்பட்டிருந்த கவனயீர்ப்புப்போராட்டத்தில் கலந்துகொண்டவர்கள் உடனடியாக போர்நிறுத்தம் நடைமுறைக்கு வரவேண்டும் என வலியுறுத்தினர்.

இஸ்ரேல் - பலஸ்தீன மோதல் கடந்த ஆண்டு ஒக்டோபர் 7 ஆம் திகதி ஆரம்பமாகி 300 நாட்கள் கடந்திருக்கும் நிலையில், இஸ்ரேலியப்படைகளால் காஸா மீது நடத்தப்பட்டுவரும் தொடர் தாக்குதல்களைக் கண்டித்து கொழும்பைத் தளமாகக்கொண்டு இயங்கிவரும் பலஸ்தீன ஒருமைப்பாட்டு இயக்கத்தினால் நேற்று வெள்ளிக்கிழமை நண்பகல் 1.30 மணிக்கு கொழும்பு, டவுன்ஹோலில் அமைந்துள்ள தெவட்டகஹ பள்ளிவாசலுக்கு முன்பாக கவனயீர்ப்புப்போராட்டமொன்று ஏற்பாடு செய்யப்பட்டிருந்தது.

இப்போராட்டத்தில் பலஸ்தீன ஒருமைப்பாட்டு இயக்கத்தின் பிரதிநிதிகள், கிறிஸ்தவ மதத்தலைவர்கள், வடக்கு - தெற்கு ஒருமைப்பாட்டு அமைப்பின் சார்பில் சிவில் சமூக செயற்பாட்டாளர் ஸ்ரீநாத் பெரேரா, சிறுவர்கள் உள்ளிட்டோர் கலந்துகொண்டிருந்தனர். அதேவேளை பெரும் எண்ணிக்கையான பொலிஸாரும் பள்ளிவாசலுக்கு முன்பாக பாதுகாப்புப்பணியில் ஈடுபடுத்தப்பட்டிருந்தனர்.

அதன்படி போராட்டத்தில் கலந்துகொண்டவர்கள் 'நாம் பலஸ்தீனத்துடன் உடன்நிற்கிறோம்', 'உடனடி போர்நிறுத்தம் வேண்டும்', '12000 க்கும் மேற்பட்ட சிறுவர்கள் கொல்லப்பட்டுள்ளனர்', 'பலஸ்தீன விடுதலை வேண்டும்' என்பன உள்ளடங்கலாக பலஸ்தீன விடுதலையையும், போர்நிறுத்தத்தையும் வலியுறுத்தும் வாசகங்கள் எழுதப்பட்ட பதாதைகளை ஏந்தியிருந்தனர்.

அதுமாத்திரமன்றி 'பலஸ்தீனத்தை விடுவியுங்கள்', 'எமக்கு போர்நிறுத்தம் வேண்டும்', 'இஸ்ரேல் ஓர் தீவிரவாத அரசு', 'அமெரிக்கா வீழ்க' போன்ற கோஷங்களையும் எழுப்பிய அவர்கள், பலஸ்தீனக் கொடிகளையும் ஏந்தியிருந்தனர்.

அதேவேளை இப்போராட்டத்தில் கலந்துகொண்டிருந்த சிவில் சமூக செயற்பாட்டாளர் ஸ்ரீநாத் பெரேரா உள்ளிட்டோர் கருத்து வெளியிடுகையில், இஸ்ரேல் - பலஸ்தீன மோதல் ஆரம்பமாகி 300 நாட்கள் கடந்துள்ள நிலையில் தாம் உடனடி போர்நிறுத்தத்தை வலியுறுத்துவதாகவும், இம்மோதலில் கொல்லப்பட்ட அப்பாவி சிறுவர்கள் உள்ளிட்ட உயிர்களை நினைவுகூருவதாகவும் தெரிவித்தனர்.

அத்தோடு காஸாவில் நடத்தப்பட்டுவரும் இனப்படுகொலையை ஒருபோதும் ஏற்றுக்கொள்ளமுடியாது எனவும், இதற்கு ஆதரவு வழங்கிவரும் மேற்குலகநாடுகள் அதனை உடனடியாக நிறுத்தவேண்டும் எனவும் அவர்கள் வலியுறுத்தினர்.