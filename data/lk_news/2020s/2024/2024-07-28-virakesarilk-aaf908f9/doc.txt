ஐக்கிய மக்கள் கூட்டணியுடன் ஒப்பந்தத்தில் கையெழுத்திட மாட்டேன் - மைத்திரியின் குற்றச்சாட்டுக்கு தயாசிறி பதில்

உத்தேச ஜனாதிபதித் தேர்தலில் ஸ்ரீலங்கா சுதந்திர கட்சி எவ்வாறு செயற்பட வேண்டும் என்பது தொடர்பில் தீர்மானிப்பதற்காக 10 பேரடங்கிய குழுவொன்றை நியமிப்பதற்கு தீர்மானிக்கப்பட்டுள்ளது. மீண்டும் சகல தொகுதி மற்றும் மாவட்ட அமைப்பாளர்களை அழைத்து இறுதி தீர்மானம் எடுக்கப்படும் என ஸ்ரீலங்கா சுதந்திர கட்சியின் பொதுச் செயலாளர் தயாசிறி ஜயசேகர தெரிவித்தார்.

அத்தோடு முன்னாள் ஜனாதிபதி மைத்திரிபால சிறிசேன தெரிவித்துள்ளதைப் போன்று ஆகஸ்ட் 8ஆம் திகதி தான் ஐக்கிய மக்கள் சக்தி தலைமையிலான கூட்டணியுடன் ஒப்பந்தத்தில் கையெழுத்திடப் போவதில்லை எனத் தெரிவித்த அவர், இவ்வாறான முடிவுகளை தன்னால் தன்னிச்சையாக எடுக்க முடியாது என்றும் குறிப்பிட்டார்.

ஸ்ரீலங்கா சுதந்திர கட்சியின் மாவட்ட மற்றும் தொகுதி அமைப்பாளர்களுடன் இடம்பெற்ற சந்திப்பு தொடர்பில் வினவிய போது இதனைத் தெரிவித்த அவர் மேலும் குறிப்பிடுகையில்,

நீதிமன்ற உத்தரவுக்கமைய ஸ்ரீலங்கா சுதந்திர கட்சியின் பொதுச் செயலாளர் என்ற ரீதியில் சட்ட ரீதியாக தொகுதி, மாவட்ட அமைப்பாளர்களுக்கு அழைப்பு விடுத்து அவர்களுடன் சுமார் 4 மணித்தியாலங்கள் நீண்ட கலந்துரையாடல் இடம்பெற்றது. உத்தேச ஜனாதிபதித் தேர்தல் உள்ளிட்ட பல்வேறு சமகால அரசியல் நிலைவரங்கள் தொடர்பில் அவதானம் செலுத்தப்பட்டது.

இதன் போது 10 பேரடங்கிய குழுவொன்றை நியமித்து அந்த குழுவின் ஊடாக இறுதி தீர்மானத்தை எடுப்பதற்கு இணக்கம் காணப்பட்டது. ஆனால் சஜித் பிரேமதாசவை ஆதரிப்பதற்கோ, விஜேதாச ராஜபக்ஷவை ஆதரிப்பதற்கோ எந்தவொரு தீர்மானமும் எடுக்கப்படவில்லை. முன்னாள் ஜனாதிபதி மைத்திரிபால சிறிசேன கூறியதைப் போன்று நான் ஆகஸ்ட் 8ஆம் திகதி ஐக்கிய மக்கள் சக்தி தலைமையிலான கூட்டணியுடன் ஒப்பந்தத்தில் கையெழுத்திடப் போவதுமில்லை.

அதே வேளை நிமல் சிறிபால டி சில்வா சுதந்திர கட்சியின் தவிசாளரும் அல்ல. துமிந்த திஸாநாயக்க பொதுச் செயலாளரும் அல்ல. அவர்கள் அரசாங்கத்தின் பலத்தைக் கொண்டு டாலி வீதியிலுள்ள சுதந்திர கட்சியின் தலைமையகத்தை பலவந்தமாக கைப்பற்றிக் கொண்டிருக்கின்றனர். அவர்கள் இதற்கு சட்ட ரீதியாக பதிலளிக்க வேண்டும் என்றார்.