අම්පාර තෙඹිරිගොල්ල පුරාවස්තු දිනෙන් දින විනාශ වෙමින් යයි

ඉතිහාසය අලුත් කරන්නට හැකියාව පවතින නටඹුන් රැසක් සහිත භූමියක් අම්පාර පොතුවිල් ප්‍රදේශයේ පිහිටි බක්මිටියාව තෙඹිරිගොල්ල රක්ෂිතය ආසන්නයේදී හමුවෙයි.

බක්මිටියාව තෙඹිරිගොල්ල රක්ෂිතය මැදින් වැටී ඇති මාර්ගයේ කිලෝමීටර 02ක්  පමණ ගමන් කිරීමේදී හමුවන මෙම භූමිය තුළ ඓතිහාසික පුරාවිද්‍යා මූලාශ්‍ර රැසක් පවතී.

එවක මෙම භූමිය ආශ්‍රිතව රාජධානියක් ගොඩනගා ගනිමින් කිසියම් රජෙකු සිය පාලන බලය පවත්වාගෙන ගිය බවට වන සාක්ෂි රැසක් මෙම භූමියේදී දැකගත හැකිය.

ගල්තලාවක් මත ඉදිකර ඇති ඉපැරණි ගොඩනැගිලි ආශ්‍රිත නටඹුන්,සෙල්ලිපි, ජලය රැඳි පොකුණු, ස්ථූපයක නටඹුන් ආදී පුරාවස්තු රැසක් තවමත් මෙම භූමියේ ශේෂවී පවතී.

ඉතිහාසය අලුත් කරන්නට සමත් ඓතිහාසික වටිනාකම් සහිත මෙම භූමිය අද නිධන් හොරුන්ගේ පාරාදීසයක් බවට පත්වීම කනගාටුදායකය.

මෙතෙක් මෙම භූමිය පුරාවිද්‍යා භූමියක් ලෙස නම් කිරීමට බලධාරීන් අපොහොසත්වීම ද කනගාටුවට කරුණකි.