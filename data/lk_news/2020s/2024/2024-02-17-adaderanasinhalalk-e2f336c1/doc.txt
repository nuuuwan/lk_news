ඇලෙක්සි නවල්නිගේ මරණය ගැන අමෙරිකාවෙන් චෝදනාවක්

බන්ධනාගාරගත ව සිටි රුසියානු විපක්ෂ නායක ඇලෙක්සි නවල්නි හදිසියේ මරණයට පත් වීම සම්බන්ධයෙන් බටහිර රටවල් කිහිපයකම නායකයින් රුසියානු රජයට චෝදනා කර ඇති අතර, එම මරණය සම්බන්ධයෙන් ජනාධිපති පුටින් වගකිව යුතු බව අමෙරිකානු ජනාධිපති ජෝ බයිඩ්න් ප්‍රකාශ කර ඇත.

ඇලෙක්සි නවල්නිගේ හදිසි මරණය සම්බන්ධයෙන් පූර්ණ හා විනිවිදභාවයකින් යුතු පරීක්ෂණයක් සිදු කළ යුතු බව එක්සත් ජාතීන්ගේ සංවිධානය පවසයි.

එක්සත් ජාතීන්ගේ සංවිධානයේ මහලේකම් ඇන්තෝනියෝ ගුටේරස් ප්‍රකාශ කර ඇත්තේ, නවල්නිගේ මරණය පිළිබඳ පුවතෙන් තමා දැඩි කම්පනයට පත් වූ බවයි.

රුසියානු ජනාධිපති ව්ලැද්මීර් පුටින් දැඩි ව විවේචනයට ලක් කළ අයෙකු වූ 47 හැවිරිදි ඇලෙක්ස් නවල්නි ඊයේ (16) දිනයේ එරට බන්ධනාගාරයක දී මිය ගොස් තිබිණි.

මේ අතර, මෙම සිදුවීම මුල් කරගනිමින් විරෝධතාවල නිරත වූ පුද්ගලයන් 100කට වැඩි පිරිසක් රුසියානු ආරක්ෂක අංශ භාරයට ගෙන ඇති බව ද විදෙස් මාධ්‍යය වාර්තා කළා.