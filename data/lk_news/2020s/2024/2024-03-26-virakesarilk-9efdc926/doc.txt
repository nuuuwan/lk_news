நல்லிணக்கம் பற்றிய கதையளப்புகளுக்கு மத்தியில் வடக்கு, கிழக்கில் அதிகரிக்கும் அதிருப்தி

தங்களை நேர்மையாக நடத்தி தங்களது மனக்குறைகளுக்கு தீர்வுகாண்பதற்கு அரசாங்கம்  தவறியதனால் தமிழ் அரசியல் சமுதாயத்தின் மத்தியில் காணப்படும் அதிருப்தி பாராளுமன்றத்தில் ஒரு புதிய திருப்பத்தை எடுக்கிறது. பெரும்பான்மை வாக்குகளை வைத்திருப்பவர்களுக்கு நியாயத்தை புரியவைக்க இயலாத நிலையில் தமிழ்ப் பாராளுமன்ற உறுப்பினர்கள் பேச்சுக்களுக்கு  பதிலாக அமைதிவழிப் போராட்டத்தில் இறங்குகின்றார்கள்.

இன,மத சிறுபான்மைச் சமூகங்களை பிரதிநிதித்துவப்படுத்தும் அரசியல் கட்சிகள் பாராளுமன்ற நடவடிக்கைகளை குழப்புவதற்கு அமளிதுமளியில் ஈடுபடுவது அரிது. அதற்கு ஒரு காரணம் அவர்களின் எண்ணிக்கை போதாமல் இருப்பதேயாகும். ஆனால், சபைக்குள் குழப்பம் விழைவிப்பது என்பது ஏதோ தங்களது தனியுரிமை போன்று ஆளும் கட்சி பாராளுமன்ற உறுப்பினர்களும் எதிர்க்கட்சி பாராளுமன்ற உறுப்பினர்களும் அடிக்கடி நடந்துகொள்வார்கள். எந்தவித முன்னெச்சரிக்கையும் இன்றி 2018 அக்டோபர் அரசியலமைப்புச் சதிமுயற்சியில்  ஜனாதிபதி மைத்திரிபால சிறிசேன பிரதமர் ரணில் விக்கிரமசிங்கவை பதவிநீக்கியதை தொடர்ந்து பாராளுயன்றத்தில் இடம்பெற்ற காடைத்தனம் சபைக்குள் நிகழ்ந்த குழப்பங்களின் உச்சமாக இருந்தது

தமிழ், முஸ்லிம் அரசியல் கட்சிகளின் பாராளுமன்ற உறுப்பினர்கள் சபைக்குள் வன்முறையில் ஈடுபடுவதில்லை. தங்களது எதிர்ப்பை வெளிக்காட்டுவதை அவர்கள் வார்த்தைப் பரிமாற்றங்களுடன் மட்டுப்படுத்துவார்கள். ஆனால், கடந்த வாரம் தமிழ்க்கட்சிகளின் பாராளுமன்ற உறுப்பினர்கள் கடந்தவாரம் சபையின் மத்தியில் இறங்கி எதிர்ப்பு நடவடிக்கைகளில் ஈடுபட்டதைக் காணக்கூடியதாக இருந்தது. தங்களது எதிர்ப்பை வெளிக்காட்ட அவர்கள் இவ்வாறு நடந்துகொண்டது ஆறு மாதகாலப் பகுதிக்குள் இது இரண்டாவது தடவையாகும்.

அதிகப் பெரும்பான்மையான பெரும்பான்மைச் சமூகத்தின்  பாராளுமன்ற உறுப்பினர்களுடன் ஒப்பிடும்போது மிகவும் சிறிய எண்ணிக்கையான தமிழ்ப் பாராளுமன்ற உறுப்பினர்கள் அமைதிவழியிலான தங்களது நடவடிக்கைகளும் பேச்சுக்களும் நேர்மறையான விளைவுகளைத் தராதபட்சத்தில் வேறு மார்க்கம் இன்றி இறுதி நடவடிக்கையாகவே அவர்களின் போராட்டத்தில் ஈடுபட வேண்டியிருக்கிறது.

தங்களது முறைப்பாடுகளை கருத்தில் எடுத்து செயற்படுவதற்கு அரசாங்கம் காட்டும் மறுப்பின் பிரதிபலிப்பாகவே  தமிழ்ப் பாராளுமன்ற உறுப்பினர்கள் போராட்டத்தை நடத்தினார்கள். வடக்கில் உள்ள புராதன வழிபாட்டுத்தலத்தில் மார்ச் 8 மகாசிவராத்திரி தினத்தில் பூசை வழிபாடுகளை நடத்தியபோது கைதுசெய்யப்பட்ட எட்டு குடிமக்கள் தொடர்ந்து தடுத்து வைக்கப்பட்டதற்கு எதிர்ப்பு தெரிவித்தே பாராளுமன்ற உறுப்பினர்கள் சபைக்குள் போராட்டம் செய்தனர்.

வவுனியாவின் நெடுங்கேணியில் வெடுக்குநாறிமலை தொல்லியல் பகுதியில் அமைந்திருக்கும் இந்துக் கோவிலின் பிரதம குரு உட்பட எட்டுப்பேரை நீதிமன்றத்தினால் பிறப்பிக்கப்பட்ட உத்தரவை மீறி அங்கு பிரவேசித்ததாகக் கூறி  பொலிசார்  கைதுசெய்தனர். பூசை வழிபாடுகளை நடத்துவதற்கு அவர்கள் விடுத்த வேண்டுகோளை ஏற்கெனவே நீதிமன்றம் நிராகரித்திருந்தது. தொல்லியல் திணைக்களத்தைச் சேர்ந்த அதிகாரிகளினால் செய்யப்பட்ட தவறான முறைப்பாடுகளின் அடிப்படையிலேயே எட்டு குடிமக்களும் கைதுசெய்யப்பட்டதாகக் குறற்றஞ்சாட்டிய தமிழ்ப்  பாராளுமன்ற உறுப்பினர்கள் அவர்களை விடுதலை செய்யுமாறு  கோரினர்.

சபைக்குப் போராட்டத்தை நடத்திய பாராளுமன்ற உறுப்பினர்களுக்கு தனது ஒருமைப்பாட்டை வெளிக்காட்டிய எதிர்க்கட்சித் தலைவர் சஜித் பிரேமதாச ஒவ்வொருவரும் தங்களது மத வழிபாடுகளை சுதந்திரமாகச் செய்யக்கூடியதாக இருக்கவேண்டும் என்றும் அது அரசியலமைப்பினால் உறுதிப்படுத்தப்பட்ட அடிப்படை உரிமையாகும் என்றும் குறிப்பிட்டார்.வழிபாட்டில் ஈடுபட்டவர்கள்  கைதுசெய்யப்பட்ட சம்பவம் குடிமக்களின் உரிமையை மீறிய ஒரு செயலாக இருக்க முடியும் என்பது அவரது அபிப்பிராயமாகும்.

இனவேறுபாட்டைக் கடந்து அவர்களுக்கு ஒருமைப்பாட்டை வெளிக்காட்ட முன்வந்த எதிர்க்கட்சி தலைவரின் செயல் இன்றைய கட்டத்தில் நாட்டுக்கு தேவையாக இருக்கின்ற  தேசிய தலைமைத்தின் அடையாளங்களில் ஒன்றாகும். அத்தகைய விவகாரங்கள் தொடர்பில் ஆலோசனை வழங்கப்படுவதற்காக பாராளுமன்றத்திற்கு பொலிஸ்மா அதிபர் அழைக்கப்படவேண்டும் எதி்க்கட்சி தலைவர் கோரிக்கை விடுத்தார்.

தமிழ் மக்களைப் பெரும்பான்மையாகக் கொண்ட வடக்கு,கிழக்கில் தொல்லியல் திணைக்களத்தின் நடவடிக்கைகள் தீவிரமடைந்திருக்கின்றன. வரலாற்று முக்கியத்துவம் வாய்ந்த பகுதிகளில் அகழ்வாராய்ச்சிப் பணிகள் முன்னெடுக்கப்படுவதாகக் கூறி சில இந்துக் கோவில்களுக்கு மக்கள் செல்வதற்கு அதிகாரிகள் கட்டுப்பாடுகளை விதித்திருக்கிறார்கள்.

வடக்கிற்கு வெளியே தகவல்கள் பெருமளவுக்கு தெரியாவிட்டாலும் கூட, வடமாகாணத்தில் புதிய பல  பௌத்த கட்டமைப்புக்களும் வழிபாட்டுத் தலங்களும் அமைக்கப்பட்டுவருவது குறித்து வடக்கில் வாழும் மக்கள் குழப்பமடைந் திருக்கிறார்கள். வடமாகாணம் இந்துக்களை மிகப்பெரிய மதக்குழுவினராகக் கொண்டது. அதற்கு அடுத்தாக கிறிஸதவர்களும் முஸ்லிம்களும் அங்கு வாழ்கிறார்கள்.

கிழக்கிலும் கூட  மாவடிவேம்பில் உள்ள ஒரு வழிபாட்டுத்தலத்தை அகழ்வாராய்ச்சி தலம் என்றுகூறி அங்கு மக்கள் செல்வதற்கு   கட்டுப்பாடுகள் விதிக்கப்பட்டுள்ளன. அது தொடர்பான பிரச்சினை தற்போது நீதிமன்ற விசாரணையில் இருக்கிறது.

தங்கள் மத்தியில் சிங்களவர்களை குடியமர்த்துவதை நோக்கமாகக் கொண்ட முயற்சியாகவே இதை அப்பகுதி மக்கள் விசன மடைந்திருக்கிறார்கள். குடியமர்த்தப்படும் சிங்களவர்கள் காலப்போக்கில் அந்த நிலப்பகுதிக்கு உரிமைகோருவார்கள் என்று அவர்கள் சந்தேகிக்கிறார்கள். தங்களது சொந்த சமூகத்தின் கருத்துக்களுக்கு முன்னுரிமை கொடுப்பதை விடுத்து நியாயம் எது என்பதை தீர்மானிப்பதற்கு பரந்தளவிலான பின்புலத்தில் பிரச்சினையை அணுகவேண்டியதன்  முக்கியத்தும் குறித்த விளக்கப்பாட்டை பொலிசாருக்கும் சகல அரச அதிகாரிகளுக்கும் ஏற்படுத்தவேண்டியது அவசியமாகும்.

பாராளுமன்றத்தில் அமளிதுமளி இடம்பெற்று மூன்று நாட்களுக்கு பிறகு வடக்கே யாழ்ப்பாணத்துக்குச் சென்ற ஜனாதிபதி ரணில் விக்கிரமசிங்க இராணுவத்தின் கட்டுப்பாட்டில் இருந்த 234 ஏக்கருக்கும் அதிகமான  காணிகளை அவற்றின் உரிமையாளர்களுக்கு கையளிக்கும் வைபவத்துக்கு தலைமை தாங்கினார்.20 இலட்சம் பேருக்கு காணி உரிமையை வழங்குவதை நோக்கமாகக்கொண்ட 'உறுமய ' செயற்திட்டத்தின் ஒரு அங்கமாக யாழ்ப்பாண மக்களுக்கு 408 க்கும் அதிகமான காணி உறுதிப்பத்திரங்களை ஜனாதிபதி வழங்கினார்.

உறுமய காணி உறுதிப்பத்திரங்களை வழங்கும் நடவடிக்கைகள் ஜூன் மாதமளவில் நிறைவு செய்யப்படுவதை உறுதிசெய்யுமாறு அதிகாரிகளுக்கு ஜனாதிபதி அறிவுறுத்தினார். மக்களில் குறிப்பிட்ட பிரிவினரை இலக்காகக் கொண்டு முன்னெடுக்கப்படும் இத்தகைய திட்டங்களை நடைமுறைப்படுத்துவதற்கு தேர்தல் சட்டங்களின் பிரகாரம் ஜூன் மாதமே காலக்கெடுவாகும்.

பருத்தித்துறை ஆதார வைத்தியசாலையில் புதிய விபத்துச்சேவை மற்றும் அவசரசேவைப் பிரிவை திற்துவைக்கும் வைபவத்திலும் ஜனாதிபதி கலந்துகொண்டார். இந்த வைத்தியசாலைக்கு மருத்துவ உபகரணங்களை வழங்குவதற்கு சலுகை அடிப்படையில் கடனை வழங்கிய நெதர்லாந்து நாட்டின் தூதுவர் பொனீ ஹொர்பாச்சுக்கு ஜனாதிபதி நன்றி தெரிவித்தார்.

நாடு தேர்தல்களுக்கு தயாராகும் நிலையில் ஜனாதிபதி மற்றும் தமிழ்க்கட்சிகள் உட்பட அரசியல் சக்திகள் இந்த யதார்த்தத்தின் செல்வாக்கிற்கு உட்படவேண்டியிருக்கும். தேசியவாத அரசியலுக்கு எதிரான ஒரு தாராளவாதப் போக்கைக் கடைப்பிடித்துவந்தவர் என்பதே ஜனாதிபதி மீது இன,மத சிறுபான்மைச் சமூகங்களுக்கு இருக்கக்கூடிய நம்பகத்தன்மையின் ஆதாரமாகும். அரசியலமைப்புக்கான 13 வது திருத்தத்தை ஆதரிக்கும் சில தலைவர்களில் ஜனாதிபதி ஒருவர். மாகாணசபைகளுக்கு  அதிகாரங்களைப் பரவலாக்கம் செய்வதற்காக 1987 ஆம் ஆண்டில் அந்த திருத்தம் ஜனாதிபதியின் மாமனார் ஜே.ஆர்.  ஜெயவர்தனவின் ஆட்சிக்காலத்தில் கொண்டுவரப்பட்டது.

2022 ஆம் ஆண்டில் ஜனாதிபதியாக தெரிவான உடனடியாகவே விக்கிரமசிங்க 13 வது திருத்தத்தை முழுமையாக நடைமுறைப்படுத்தவேண்டியதன் அவசியத்தை வலியுறுத்தினார். மாகாணசபைகளுக்கான அதிகாரங்களில் காணி,பொலிஸ் அதிகாரங்களை உள்ளடக்கவேண்டியது அவசியமாகும். ஆனால் அதில் இருந்து பின்வாங்கும் போக்கு காணப்படுகிறது.

தமிழ் அடியார்கள் பூசை வழிபாடுகளை நடத்தச்சென்ற வடுக்குநாறிமலை அகழ்வாராய்ச்சி பகுதியில் நிலம் மத்திய அரசாங்கத்தின் கீழ் இருக்கிறது. பொலிஸும் அவ்வாறே. மத்திய அரசாங்க மட்டத்தில் இருப்பவர்கள் மாகாணமட்டத்தில் மக்களின் அபிலாசைகளைப் பற்றி அக்கறை இல்லாதவர்களாக இருக்கிறார்கள். அவர்கள் பெரும்பாலும் பெரும்பான்மை இன உணர்வுகளில் ஆழ்ந்துபோனவர்களாக உள்ளனர்.

கிழக்கிலும் இதே நிலைவரத்தைக் காணக்கூடியதாக இருக்கிறது. மயிலத்தமடு கால்நடை வளர்ப்பாளர்களின் பிரச்சினை கூருணர்ச்சி கொண்ட ஒன்றாக இருக்கிறது. அவர்களின் மேய்ச்சல் தரைகளை வெளிமாவடடத்தவர்கள் சட்டவிரோதமாக  ஆக்கிரமித்திருக்கிறார்கள். அந்த பிரச்சினை தொடர்பாகவும் தமிழ்க்கட்சிகளின் உறுப்பினர்கள் நடத்திய போராட்டத்தினால் பாராளுமன்ற நடவடிக்கைகளுக்கு இடையூறு ஏற்பட்டது.

மேய்ச்சல் தரைகள் சட்டவிரோத குடியேற்றங்களினால் ஆக்கிரமிக்கப்பட்டிருப்பதற்கு எதிராக விவசாயிகள் போராடுகிறார்கள் என்று தமிழ்க்கட்சிகள் சுட்டிக்காட்டின. ஆனால் எந்தப் பயனும் இல்லை.பொலிசார் நீதிமன்ற உத்தரவுகளை மதித்துச் செயற்படுகிறார்களில்லை.

தேர்தல்கள் நெருங்கும் நிலையில் பிரதான அரசியல்வாதிகள் பெருமளவு உரைகளை நிகழ்த்துகிறார்கள். அவை கூடுதலான அளவுக்கு அர்த்தமுடையவையாகவும் இருக்கின்றன. இவர்கள் எல்லோரும் பழைய தலைவர்களை விடவும் இனப்பிரச்சினை மற்றும் தேசியப்பிரச்சி னகள் தொடர்பில் தெளிவான ஆய்வுகளைச் செய்திருப்பதை உரைகள் வெளிக்காட்டுகின்றன. இது நீண்டகால இனப்பிரச்சினைக்கு முடிவொன்று அண்மிக்கிறது என்ற நம்பிக்கையைக் கொடுக்கிறது. பிரதான தலைவர்களும் கூட பிரச்சினைகளை ஆய்வின் அடிப்படையில் நோக்குவதை  அவதானிக்கக்கூடியதாக இருக்கிறது.

உதாரணமாக, ஜனதா விமுக்தி பெரமுன (ஜே.வி.பி.)வின் தலைவர் அநுரா குமார திசாநாயக்க நாடு சதந்திரம் பெற்ற 1948 ஆம் ஆண்டில் இருந்து அரசியல்வாதிகள் மக்கள் மத்தியில் பிளவுகளை ஏற்படுத்தும் இன,மத அடையாள அரசியலை தேர்தல்களில் வெற்றி பெறுவதற்காக எவ்வாறு பயன்படுத்தினார்கள் என்பதை கட்டம் கட்டமாக விபரித்து உரைகளை நிகழ்த்துகிறார்.

பிரச்சினை என்ன என்பதை தெளிவாகப் புரிந்துகொண்டுள்ள இந்த தலைவர்கள் தீர்வொன்றைக் கொடுக்கவேண்டியது அவசியமாகும். வடக்கிலும் கிழக்கிலும் வாழும் மக்களின் விரக்தியைப் போக்கக்கூடியதாக அந்த தீர்வில் மாகாணங்களுக்கான காணி மற்றும் பொலிஸ் அதிகாரங்களும் உள்ளடக்கப்படவேண்டியது அவசியமாகும்.