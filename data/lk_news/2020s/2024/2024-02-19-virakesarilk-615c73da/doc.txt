கண்டி கழகத்தின் ஆதிக்கத்திற்கு முடிவுகட்டிய சீ.ஆர். 26 வருடங்களின் பின்னர் சம்பியனானது

ஸ்ரீலங்கா றக்பி (இலங்கை றக்பி சங்கம்) நடத்திய 2023-24க்கான முதல் தர கழகங்களுக்கு இடையிலான நிப்பொன் பெயின்ட் றக்பி லீக் போட்டியில் நடப்பு சம்பியன் கண்டி கழகத்தை வீழ்த்தி 26 வருடங்களின் பின்னர் முதல் தடவையாக சி.ஆர். அன்ட் எவ்.சி சம்பியனானது.

முதல் சுற்றில் கண்டி கழகத்தை அதன் சொந்த மண்ணில் 38 - 26 என்ற புள்ளிகள் அடிப்படையில் வெற்றிகொண்ட சீ. ஆர். அண்ட் எவ்.சி., தனது சொந்த மைதானமான லோங்டன் ப்ளேஸ் மைதானத்தில் ஞாயிற்றுக்கிழமை (18) நடைபெற்ற தீர்மானம் மிக்க கடைசி லீக் போட்டியிலும் 33 - 25 என்ற புள்ளிகள் வித்தியாசத்தில் வெற்றிபெற்று தோலிவி அடையாத அணியாக சம்பியனானது.

லோங்டன் ப்ளேஸ் மைதானத்தில் நிரம்பி வழிந்த இரசிகர்கள் மத்தியில் ஆரம்பம் முதல் கடைசி வரை பரபரப்பை ஏற்படுத்திய இப் போட்டியின் இடைவேளையின்போது 13 - 6 என்ற புள்ளிகள் அடிப்படையில் கண்டி கழகம் முன்னிலையில் இருந்தது.

போட்டி ஆரம்பித்த 10ஆவது நிமிடத்தில் சத்துர செனவிரட்ன இலகுவான பெனல்டி ஒன்றைப் போட்டு சீ.ஆர். கழகத்தை முன்னிலையில் இட்டார். ஆனால் அடுத்த 4ஆவது நிமிடத்தில் கண்டி சார்பாக பெனல்டி மூலம் புள்ளிகள் நிலையை தரிந்த ரத்வத்த சமப்படுத்தினார்.

21ஆவது நிமிடத்தில் லசித்த அத்தனாகொட வைத்த ட்ரைக்கான மேலதிகப் புள்ளிகளை பெற்றுக்கொடுத்த தரிந்த ரத்வத்த 30ஆவது நிமிடத்தில் பெனல்டி ஒன்றைப் போட்டு கண்டி கழகத்தை 10 - 3 என முன்னிலையில் இருந்தது.

எனினும் இடைவேளைக்கு முன்னர் சத்துர செனவிரட் தனது 2ஆவது பெனல்டியை போ ட்டு   புள்ளிகள் நிலையை 6 - 13 என சீ.ஆர். ஆக்கியது.

கடும் வெப்பம் காரணமாக தாகசாந்தி வழங்கப்பட்டு மீண்டும் ஆட்டம் தொடர்ந்தபோது அடுத்த 10 நிமிடங்கள் இரண்டு அணிகளும் தவறுகள்  இழைத்ததால் புள்ளிகள் பெறும் வாய்ப்பை இழந்தன.

இடைவேளையின் பின்னர் ஆதிக்கம் செலுத்த ஆரம்பித்த சீ.ஆர். 42ஆவது நிமிடத்தல் ஆதீஷ வீரதுங்க மூலம் ட்ரை வைக்க அதற்கான மேலதிக புள்ளிகளை சத்துர செனவிரட்ன பெற்றுக்கொடுத்தார். (13 - 13)

ஆனால் 44ஆவது நிமிடத்தில அலாதியான ட்ரை ஒன்றை வைத்த தரிந்த ரத்வத்த அதற்கான மேலதிகப் புள்ளிகளை பெற்றுக்கொடுக்கத் தவறினார்.

சீ. ஆர். கழகம் 52ஆவது நிமிடத்தில் ரவீன் டி சில்வா மூலமும் 59ஆவது நிமிடத்தில் கெமுனு செய்த்திய மூலமும் 2 ட்ரைகளை வைத்து புள்ளிகள் நிலையை 23 - 18 என தமது அணிக்கு சாதகமாக்கியது.

ஆனால், 66ஆவது நிமிடத்தில் தனுஷ்க ரஞ்சன் இடதுபுற மூலையில் ட்ரை வைக்க, அதற்கான மேலதிகப் புள்ளிகளை கடினமான இலக்கிலிருந்து தரிந்த ரத்வத்த பெற்றுக்கொடுக்க மீண்டும் கண்டி கழகம் (25 - 23) முன்னிலை அடைந்தது.

அதன் பின்னர் கண்டி கழகம் இழைத்த தவறுகளைப் பயன்படுத்தி 71ஆவது நிமிடத்தில் ரெண்டி சில்வாவும்  76ஆவது நிமிடத்தில் லசிந்து இஷான் கருணாதிலக்கவும் இரண்டு ட்ரைகளை வைக்க சீ.ஆர். கழகம் 33 - 25 என்ற புள்ளிகள் அடிப்படையில் வெற்றிபெற்று நிப்பொன் பெய்ன்ட் றக்பி லீக் கிண்ணத்தை சுவீகரித்தது.