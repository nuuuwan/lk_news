සිමෙන්ති පැටවූ ලොරි රථය පවුලක් ගමන් ගත් යතුරුපැදියේ ගැටෙයි

කොළඹ හයිලෙවල් මාර්ගයේ කොස්ගම මිරිස්වත්ත ප්‍රදේශයේදී ඊයේ (08) රාත්‍රියේ සිදුවූ රිය අනතුරකින් දෙදෙනෙකු මියගොස් තිබේ.

කොස්ගම පොලීසිය පැවසුවේ සිමෙන්ති පැටවූ ලොරියක් යතුරුපැදියක ගැටීමෙන් මෙම අනතුර සිදුවී ඇති බවය.

සිමෙන්ති පටවාගෙන කොළඹ සිට අවිස්සාවේල්ල දෙසට ගමන් කරමින් තිබූ ලොරි රථයේ ටයරයක් එක්වරම පුපුරා ගොස් මාර්ගයෙන් ඉවතට පැන ප්‍රතිවිරුද්ධ දෙසට ධාවනය වී යතුරුපැදියේ ගැටී මෙම අනතුර සිදුවී තිබේ.

අනතුරින් යතුරුපැදියේ ගමන් ගත් පිය පුතු දෙදෙනා මියගොස් ඇති අතර බරපතළ තුවාල ලැබූ මව කොළඹ ජාතික රෝහලට ඇතුළත් කර ඇත.

මෙලෙස මියගොස් ඇත්තේ කොස්ගම අලුබෝදල ප්‍රදේශයේ පදිංචිව සිටි 44 හැවිරිදි පියා සහ 08 හැවිරිදි පිරිමි දරුවෙකි.

ලොරි රථයේ රියදුරාව පොලීසිය විසින් අත්අඩංගුවට ගෙන ඇති අතර කොස්ගම පොලීසිය වැඩිදුර විමර්ශන සිදුකරයි.