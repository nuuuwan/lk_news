இன்று இரவு இரண்டாவது அரை இறுதிப் போட்டி : தென் ஆபிரிக்காவை இறுதிப் போட்டியில் எதிர்த்தாடப்போவது நடப்பு சம்பியன் இங்கிலாந்தா? முன்னாள் சம்பியன் இந்தியாவா?

9ஆவது ரி20 உலகக் கிண்ண இறுதிப் போட்டியில் தென் ஆபிரிக்காவை எதிர்த்தாடப்போவது நடப்பு சம்பியன் இங்கிலாந்தா? முதலாவது சம்பியன் இந்தியாவா? என்பதைத் தீர்மானிக்கும் இரண்டாவது அரை இறுதிப் போட்டி இலங்கை நேரப்படி வியாழக்கிழமை (27) இரவு 8.00 மணிக்கு ஆரம்பமாகவுள்ளது.

ஒன்பதாவது ரி20 உலகக் கிண்ண அத்தியாயத்தில் தோல்வி அடையாத அணியாக இந்தியாவும், முதல் சுற்றிலும் சுப்பர் சுற்றிலும் தட்டுத்தடுமாறிய அணியாக இங்கிலாந்தும் இன்றைய போட்டியை எதிர்கொள்ளவுள்ளன.

ரி20 உலகக் கிண்ண அங்குரார்ப்பண அத்தியாயத்தில் எம். எஸ். தோனி தலைமையில் சம்பியனான இந்தியா, 17 வருடங்களின் பின்னர் உலகக் கிண்ணத்தை இரண்டாவது தடவையாக சுவீகரிக்கும் முனைப்புடன் இம்முறை களம் இறங்கியுள்ளது.

மறுபக்கத்தில் 2010இலும் 2022இலும் ரி20 உலக சம்பியனான இங்கிலாந்து, தொடர்ச்சியாக இரண்டு தடவைகள் சம்பியனான நாடு என்ற பெருமையை தனதாக்கிக்கொள்ளும் குறிக்கோளுடன் இம்முறை போட்டியிடுகிறது.

இந்த இரண்டு அணிகளும் கடைசியாக ரி20 உலகக் கிண்ண அரை இறுதிப் போட்டியில் அடிலெய்டில் சந்தித்தபோது இந்தியாவினால் நிர்ணயிக்கப்பட்ட 169 ஓட்டங்களை நோக்கி பதிலுக்கு துடுப்பெடுத்தாடிய இங்கிலாந்து 16 ஓவர்களில் விக்கெட் இழப்பின்றி 170 ஓட்டங்களைக் குவித்து 10 விக்கெட்களால் வெற்றிபெற்றிருந்தது.

அப் போட்டியில் ஆட்டம் இழக்காமல் 86 ஓட்டங்களைக் குவித்த அலெக்ஸ் ஹேல்ஸ் இம்முறை அணியில் இல்லை. ஆனால் ஆட்டம் இழக்காமல் 80 ஓட்டங்களை விளாசிய ஜொஸ் பட்லர் இம்முறை இங்கிலாந்து அணியின் தலைவராக விளையாடுகிறார்.

2022 ரி20 உலகக் கிண்ணத்தில் விளையாடிய 9 பேர் இங்கிலாந்து அணியில் மீண்டும் இடம்பெறுவதுடன் இந்திய அணியில் 7 பேர் மீண்டும் விளையாடுகின்றனர்.

கடந்த வருடம் 50 ஓவர் உலகக் கிண்ணப் போட்டியில் அவுஸ்திரேலியாவிடம் அடைந்த தோல்விக்கு இம்முறை சுப்பர் 8 சுற்றில் பதிலடி கொடுத்த இந்தியா, 2022 ரி20 உலகக் கிண்ண அரை இறுதியில் இங்கிலாந்திடம் அடைந்த தோல்விக்கும் பதிலடி கொடுக்குமா என்பதைப் பொறுத்திருந்துதான் பார்க்கவேண்டும்.

ரி20 உலகக் கிண்ணத்தில் இந்தியாவும் இங்கிலாந்தும் 4 சந்தர்ப்பங்களில் ஒன்றையொன்று எதிர்த்தாடியுள்ளன. அவற்றில் இரண்டு அணிகளும் இந்தியா (2007), இங்கிலாந்து (2009), இந்தியா (2012), இங்கிலாந்து (2022) என மாறிமாறி வெற்றிபெற்று தலா 2 வெற்றிகளுடன் சமநிலையில் இருக்கின்றன.

எனவே இந்த இரண்டு முன்னாள் சம்பியன் அணிகளுக்கு இடையிலான இன்றைய போட்டி கடைசிவரை பரபரப்பை ஏற்படுத்தும் என்பதில் எவ்வித சந்தேகமும் இல்லை.

கடந்த ரி20 உலகக் கிண்ணத்தில் 6 போட்டிகளில் 296 ஓட்டங்களைக் குவித்த கோஹ்லி இம்முறை அதே அளவு போட்டிகளில் 66 ஓட்டங்களை மாத்திரம் பெற்றுள்ளார். எனினும் இந்திய தெரிவாளர்கள் அவர் மீது இன்னும் நம்பிக்கை கொண்டுள்ளதுதான் வியப்பாக இருக்கிறது.

அவருக்குப் பதிலாக சஞ்சு செம்சனுக்கு இன்றைய போட்டியில் வாய்ப்பு கிடைக்காதா என இரசிகர்கள் ஏங்கிக்கொண்டிருக்கின்றனர்.

இம் முறை ரி20 உலகக் கிண்ணத்தில் ஏ குழுவில் இடம்பெற்ற இந்தியா, மழையினால் முழுமையாக கைவிடப்பட்ட கனடாவுடனான போட்டியைத் தவிர்த்து ஏனைய போட்டிகளில் அயர்லாந்து, பாகிஸ்தான், ஐக்கிய அமெரிக்கா ஆகிய அணிகளை வெற்றிகொண்டு சுப்பர் 8 சுற்றில் விளையாடியது.

சுப்பர் 8 சுற்றில் ஆப்கானிஸ்தான், பங்களாதேஷ், அவுஸ்திரேலியா ஆகிய அணிகளை வெற்றிகொண்டு தோல்வி அடையாத அணியாக இன்றைய அரை இறுதியை எதிர்கொள்கிறது.

மறுபுறத்தில் பி குழுவில் ஸ்கொட்லாந்துடனான போட்டி மழையினால் இடையில் கைவிடப்பட்டதாலும் அவுஸ்திரேலியாவிடம் தோல்வி அடைந்ததாலும் இங்கிலாந்து தர்மசங்கடமான சூழ்நிலைக்கு தள்ளப்பட்டது.

எனினும் ஓமான், நமிபியா ஆகிய அணிகளை நையப்புடைத்து வெற்றிபெற்றதாலும் அவுஸ்திரேலியாவிடம் கடைசிப் போட்டியில் ஸ்கொட்லாந்து தோல்வி அடைந்ததாலும் இங்கிலாந்து தட்டுத்தடுமாறி சுப்பர் 8 சுற்றில் விளையாட தகுதிபெற்றது.

சுப்பர் 8 சுற்றும் இங்கிலாந்துக்கு இலகுவாக அமையவில்லை. மேற்கிந்தியத் தீவுகளை வெற்றிகொண்ட இங்கிலாந்து அடுத்த போட்டியில் தென் ஆபிரிக்காவிடம் தோல்வி அடைந்தது. எனினும் ஐக்கிய அமெரிக்காவை இங்கிலாந்து இலகுவாக வெற்றிகொண்டது.

ஆனால், மேற்கிந்தியத் தீவுகளை தென் ஆபிரிக்கா வீழ்த்தியதன் தயவால் இங்கிலாந்து அரை இறுதியில் விளையாட தகுதிபெற்றது.

இந்திய அணியில் ரோஹித் ஷர்மா (191 ஓட்டங்கள்), ரிஷாப் பான்ட் (167), சூரியகுமார் யாதவ் (149), ஹார்திக் பாண்டியா (116) ஆகியோர் துடுப்பாட்டத்திலும் அர்ஷ்தீப் சிங் (15 விக்கெட்கள்), ஜஸ்ப்ரிட் பும்ரா (11), ஹார்தீக் பாண்டியா (8), குல்தீப் யாதவ் (7) ஆகியோர் பந்துவீச்சிலும் பிரகாசித்துள்ளனர்.

இங்கிலாந்து அணியில் ஜொஸ் பட்லர் (191 ஓட்டங்கள்), பில் சோல்ட் (183). ஹெரி ப்றூக் (120), ஜொனி பெயாஸ்டோவ் (110) ஆகியோர் துடுப்பாட்டத்திலும் ஜொவ்ரா ஆச்சர், ஆதில் ராஷித் (இருவரும் தலா 9 விக்கெட்கள்), கிறிஸ் ஜோர்டான் (7) ஆகியோர் பந்துவீச்சிலும் சிறப்பாக செயற்பட்டுள்ளனர்.

இலகுவாக அரை இறுதிக்கு முன்னேறிய இந்தியாவா? தட்டுத்தடுமாறி அரை இறுதி வாய்ப்பை பெற்ற இங்கிலாந்தா?  வெற்றிபெற்று தென் ஆபிரிக்காவை இறுதிப் போட்டியில் சந்திக்கப்போகிறது என்பதற்கு இன்று இரவு விடை கிடைக்கவுள்ளது.

இந்தியா: ரோஹித் ஷர்மா (தலைவர்), விராத் கோஹ்லி, ரிஷாப் பான்ட், சூரியகுமார் யாதவ், ஷிவம் டுபே, ஹார்திக் பாண்டியா, ரவிந்த்ர ஜடேஜா, அக்சார் பட்டேல், குல்தீப் யாதவ், அர்ஷ்தீப் சிங், ஜஸ்ப்ரிட் பும்ரா.

இங்கிலாந்து: பில் சோல்ட், ஜொஸ் பட்லர் (தலைவர்), மொயீன் அலி, ஜொனி பெயாஸ்டோவ், ஹெரி ப்றூக், லியாம் லிவிங்ஸ்டோன், சாம் கரன், ஜொவ்ரா ஆச்சர், ஆதில் ரஷித், மாக் வூட், ரிஸ் டொப்லே.