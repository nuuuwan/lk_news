இந்தியா, சீனாவுடனான சுதந்திர வர்த்தக ஒப்பந்தங்கள் குறித்த பேச்சுவார்த்தைகளை விரைவில் நிறைவு செய்ய எதிர்பார்க்கின்றோம் - சர்வதேச ஒப்பந்தகளுக்கான பிரதான இணக்கப்பாட்டு அதிகாரி

இந்தியாவுடனான சுதந்திர வர்த்தக ஒப்பந்தத்தை விஸ்தரிப்பதற்கான பேச்சுவார்த்தைகளை மார்ச் அல்லது ஏப்ரல் மாதத்துக்குள் நிறைவு செய்ய எதிர்பார்க்கின்றோம். அத்தோடு 2018இல் இடைநிறுத்தப்பட்ட சீனாவுடனான பேச்சுவார்த்தைகள் மீள ஆரம்பிக்கப்பட்டுள்ளதாக வெளிநாட்டலுவல்கள் அமைச்சின் சர்வதேச ஒப்பந்தங்களுக்கான பிரதான இணக்கப்பாட்டு அதிகாரி வீரசிங்க தெரிவித்தார்.

ஜனாதிபதி ஊடக மையத்தில் செவ்வாய்க்கிழமை (06) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

இந்தியாவுடன் கையெழுத்திடப்பட்டுள்ள சுதந்திர வர்த்தக ஒப்பந்தம் தற்போதும் நடைமுறையில் உள்ளது. எனினும் இவ் ஒப்பந்தம் வணிக நடவடிக்கைகளுக்காக மாத்திரம் வரையறுக்கப்பட்டதாகவே காணப்படுகிறது. இதனை மேலும் விரிவுபடுத்துவது தொடர்பில் கடந்த ஜனவரியில் பேச்சுவார்த்தைகள் முன்னெடுக்கப்பட்டன. அதற்கமைய விரைவில் அந்த பேச்சுவார்த்தைகளை நிறைவு செய்ய வேண்டும் என்று இருதரப்பு இணக்கப்பாடு எட்டப்பட்டுள்ளது. மார்ச் மாதத்தின் பின்னர் தேர்தல் என்பதால், அதற்கு முன்னர் பேச்சுவார்த்தைகளை நிறைவு செய்வதற்கு இந்தியா எதிர்பார்க்கின்றது.

அதே போன்று சீனாவுடன் கடந்த 2018ஆம் ஆண்டு சுதந்திர வர்த்தக ஒப்பந்தம் தொடர்பில் பேச்சுவார்த்தைகள் முன்னெடுக்கப்பட்டிருந்தன. 7 சுற்றுப் பேச்சுவார்த்தைகள் இடம்பெற்றன. மீண்டும் இந்த பேச்சுவார்த்தைகளை ஆரம்பிப்பதற்கு இருதரப்பும் இணக்கம் தெரிவித்துள்ளது. எவ்வாறிருப்பினும் சீனா எதிர்பார்க்குமளவுக்குச் சுங்க வரிகளை எம்மால் தளர்த்த முடியாது. சுங்க வரிகளைத் தளர்த்தி பொருட்களை இறக்குமதி செய்வதற்குச் சீனா முன்வைத்துள்ள யோசனைகளுக்கு இணக்கம் தெரிவிப்பதில் சிக்கல்கள் காணப்படுகின்றன.

எனவே தான் 2018இல் இது குறித்த பேச்சுவார்த்தைகள் நிறுத்தப்பட்டன. எவ்வாறிருப்பினும் இவ்வாண்டில் இணையவழியூடாக சீனாவுடன் இரு சந்தர்ப்பங்களில் பேச்சுவார்த்தைகள் முன்னெடுக்கப்பட்டன. சில யோசனைகள் தொடர்பில் எமது நிலைப்பாடுகளைத் தெரிவித்த பின்னர், சுங்க வரிகளை எவ்வாறு தளர்த்தத் திட்டமிட்டுள்ளோம் என்பது குறித்த முன்மொழிவை எம்மிடம் கோரியுள்ளனர். அதற்கான காலக்கெடுவையும் கோரியுள்ளனர். அதற்கமைய புதிய முன்மொழிவினை நாம் தயாரித்துக் கொண்டிருக்கின்றோம். விரைவில் அதனைச் சீனாவிடம் கையளிக்க எதிர்பார்த்துள்ளோம். அதன் பின்னர் மீண்டும் பேச்சுவார்த்தைகளை முன்னெடுப்போம்.

சிங்கப்பூருடன் ௨௦௧௮ இல் சுதந்திர வர்த்தக ஒப்பந்தம் கையெழுத்திடப்பட்டாலும், அவ்ஒப்பந்தம் நடைமுறைப்படுத்தப்படவில்லை. தற்போதைய ஜனாதிபதி பதவியேற்றதன் பின்னர் வழங்கிய முக்கிய பணிப்புரை சிங்கப்பூருடனான சுதந்திர வர்த்தக ஒப்பந்தம் விரைவில் நடைமுறைப்படுத்தப்பட வேண்டும் என்பதாகும். அதற்கமைய சிங்கப்பூருடன் முன்னெடுக்கப்பட்ட இரண்டு சுற்றுப் பேச்சுவார்த்தைகளின் பின்னர் இதனை நடைமுறைப்படுத்துவதற்கான இணக்கப்பாட்டை எட்டியுள்ளோம். அதற்கமைய சுங்க வரி விலக்களிப்புக்கள் மேற்கொள்ளப்பட்டுக் குறித்த ஒப்பந்தமும் நடைமுறைப்படுத்தப்பட்டுள்ளது.

இந்தோனேஷியாவுடன் ஏற்படுத்திக் கொள்ளப்பட்ட பழைய உடன்படிக்கையே காணப்படுகிறது. அதனைச் சுதந்திர வர்த்தக ஒப்பந்தமாக விஸ்தரிப்பது தொடர்பில் அவதானம் செலுத்தப்பட்டுள்ளது. சிங்கப்பூர், இந்தியா மற்றும் தாய்லாந்து என்பவற்றுடன் செய்து கொள்ளப்பட்டுள்ள ஒப்பந்தங்கள் பரந்துபட்டவையாகும். தாய்லாந்துடனான ஒப்பந்தத்தை ஓரிரு வாரங்களுக்குள் பாராளுமன்றத்தில் சமர்ப்பித்து விரைவில் அதனை நடைமுறைப்படுத்தவும் எதிர்பார்த்துள்ளோம். ஜூலை முதலாம் திகதியிலிருந்து அதனை நடைமுறைப்படுத்த முடியும் என்று நம்புகின்றோம்.

அண்மையில் ஜனாதிபதி ரணில் விக்கிரமசிங்க மற்றும் மலேசியப் பிரதமருக்கிடையில் இடம்பெற்ற சந்திப்பின் போது, மலேசியாவுடனான சுதந்திர வர்த்தக ஒப்பந்தம் தொடர்பான பேச்சுவார்த்தைகளை ஆரம்பிக்க இணக்கப்பாடு எட்டப்பட்டுள்ளதாக அறிவிக்கப்பட்டுள்ளது. அதற்கமைய மார்ச் மாதத்தில் மலேசியாவுடன் பேச்சுவார்த்தைகளை ஆரம்பிக்கத் தீர்மானித்துள்ளோம். வியட்நாமுடனும் பேச்சுவார்த்தைகளை ஆரம்பிக்குமாறு ஜனாதிபதி ஆலோசனை வழங்கியுள்ளார். இந்தியாவுடனான ஒப்பந்தத்தை மார்ச் அல்லது ஏப்ரலிலும், இந்தோனேஷியா, மலேசியா என்பவற்றுடனான ஒப்பந்தங்களை இவ்வாண்டுக்குள் நிறைவு செய்வதற்கும் எதிர்பார்த்துள்ளோம் என்றார்.