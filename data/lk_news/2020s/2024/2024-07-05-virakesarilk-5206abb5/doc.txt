நடிகர் தமன் குமார் நடிக்கும் 'பார்க்' படத்தின் பர்ஸ்ட் லுக் வெளியீடு

' அயோத்தி ', 'ஒரு நொடி' ஆகிய படங்களின் மூலம் தமிழ் ரசிகர்களிடத்தில் பிரபலமான நடிகர் தமன் குமார் கதையின் நாயகனாக முதன்மையான கதாபாத்திரத்தில் நடித்திருக்கும் 'பார்க்' எனும் திரைப்படத்தின் பர்ஸ்ட் லுக் வெளியிடப்பட்டிருக்கிறது. இதனை இசையமைப்பாளரும், நடிகருமான ஜீ. வி. பிரகாஷ் வெளியிட்டு, படக் குழுவினருக்கு வாழ்த்து தெரிவித்திருக்கிறார்.

இயக்குநர் ஈ. கே. முருகன் இயக்கத்தில் உருவாகி இருக்கும் ”பார்க்” எனும் திரைப்படத்தில் தமன் குமார், ஸ்வேதா டோரத்தி, யோகி ராம், லயன் ஈ. நடராஜ், பிளாக் பாண்டி, ரஞ்சனா நாச்சியார், கராத்தே ராஜா உள்ளிட்ட பலர் நடித்திருக்கிறார்கள்.‌ பாண்டியன் குப்பன் ஒளிப்பதிவு செய்திருக்கும் இந்தத் திரைப்படத்திற்கு சி வி ஹமாரா இசையமைத்திருக்கிறார். ஹாரர் திரில்லராக தயாராகி இருக்கும் இந்த திரைப்படத்தை அக்ஷயா மூவி மேக்கர்ஸ் பட நிறுவனம் சார்பில் தயாரிப்பாளர் லயன் ஈ. நடராஜ் தயாரித்திருக்கிறார்.

படத்தைப் பற்றி இயக்குநர் பேசுகையில், '' ஒரு பூங்காவில் நடைபெறும் கதையாக இப்படத்தின் கதை உருவாக்கப்பட்டுள்ளது. சஸ்பென்ஸ்+ ஹாரர்+ காமெடி+ ஆகிய அம்சங்கள் கலந்த திரில்லராக இப்படத்தின் திரைக்கதை அமைக்கப்பட்டிருக்கிறது. முதல் பாதியில் நகைச்சுவையும், இரண்டாவது பாதியில் பேயும், பயமும் இருக்கும். படத்தின் படப்பிடிப்பு நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. எதிர்வரும் ஓகஸ்ட் மாதத்தில் படமாளிகையில் வெளியிட திட்டமிட்டிருக்கிறோம்.'' என்றார்.