பெருந்தோட்ட மக்களின் உழைப்புக்கு ஏற்ற சம்பளத்தை பெற்றுக்கொடுக்க அரசாங்கம் நடவடிக்கை எடுக்க வேண்டும் - வடிவேல் சுரேஷ்

மலையக பிரதேசங்களில் பணியாற்றும் அரச உத்தியோகத்தர்கள் இடமாற்றங்களை விடுத்து மனமாற்றங்களை ஏற்படுத்திக்கொள்ள வேண்டும். பெருந்தோட்ட மக்களுக்கு உழைப்புக்கு ஏற்ற சம்பளத்தை தோட்ட கம்பனிகளுக்கு வழங்க முடியாது என்றால் அவர்கள் பெருந்தோட்டங்களை விட்டு வெளியேற வேண்டும், தோட்டங்களை நிர்வகிக்க எமக்கு முடியும் என எதிர்க்கட்சி உறுப்பினர் வடிவேல் சுரேஷ் தெரிவித்தார்.

பாராளுமன்றத்தில் செவ்வாய்க்கிழமை (05) இடம்பெற்ற பிணைப்பொறுப்பளிக்கப்பட்ட கொடுக்கல்வாங்கல்கள் சட்டமூலம், நம்பிக்கைப்பொறுப்பு பற்றுச்சீட்டுக்கள் (திருத்தச்) சட்டமூலம், ஈட்டுச்சட்டம் (திருத்தச்) சட்டமூலம், நிதி குத்தகைக்குவிடுதல் (திருத்தச்) சட்டமூலம் மீதான இரண்டாம் நாள் விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

மலையக பிரதேசங்களில் சேவவயாற்றும் அரச உத்தியோகத்தர்கள் இடமாற்றங்களை விடுத்து மன மாற்றங்களை மேற்கொண்டு சிறந்த சேவையை மேற்கொள்ள வேண்டும். மலையக பெருந்தோட்டத்தில் அபிவிருத்தி வேலைத்திட்டங்களின் போது அதிக கரிசனை காட்ட வேண்டும் என்பதுடன், அங்குள்ள மக்கள் தொடர்பில் திறந்த மனப்பான்மையோடு செயற்பட வேண்டும் என்றும் கோருகின்றேன்.

இதேவேளை காணி விவகாரத்தில் ஜனாதிபதியின் உத்தரவுகளையும் மீறி அரச உத்தியோகத்தர்களின் காழ்புணர்ச்சி மற்றும் இனவாதத்தால் காணி உரிமை வழங்கும் நடவடிக்கைகள் பிற்போடப்படுகின்றன. இவர்களுக்கான உரிமைகளை கொடுக்க மறுப்பதை ஏற்றுக்கொள்ள முடியாது. நாடு அழிவடைவதற்கு காரணமாக இருப்பது இனவாதமாகும். அதனால் இந்த இனவாதத்தில் இருந்து மீண்டு, எமது மக்களின் காணி உரிமையை வழங்க வேண்டும்.

இந்த நாட்டை நேசிக்கும் மக்களாக மலையக மக்கள் இருக்கின்றனர். 87, 88 காலப்பகுதியில் சிங்கள இளைஞர்கள் ஆயுதம் ஏந்தினர். அதேபோன்று வடக்கு, கிழக்கு இளைஞர்களும் ஆயுதம் ஏந்தினர். ஆனால் மலையக இளைஞர்கள் ஆயுதம் ஏந்தவில்லை. நாட்டை நேசித்தனர். இவ்வாறான மக்களின் உரிமைகள் மீறப்படுகின்றன.

நியமனங்களிலும் தீர்வுகள் இல்லை. ஏனைய மாவட்டங்களுக்கு ஆசிரியர் நியமனம் வழங்கும்போது மலையகத்தில் உதவி ஆசிரியர் நியமனம்தான் வழங்கப்படுகின்றது. ஏன் இவ்வாறு செய்ய வேண்டும். பட்டதாரிகள் இருக்கின்றனர். இவர்களுக்கு நியாயமான நியமனங்கள் வேண்டும்.

மலையக மக்களுக்கு பலதரப்பட்ட அநீதிகள் இழைக்கப்படுகின்றன. தற்போதைய ஜனாதிபதி ரணில் விக்கிரமசிங்க மீது எமக்கு நம்பிக்கையுள்ளது. மலையக மக்கள் தொடர்பில் அவர் நன்கு அறிந்தவர். அவரை தவிர அனுபவசாலி இல்லையென்பதனை ஏற்றுக்கொள்கிறோம். அவரின் காலகட்டத்தில் அனைத்து பிரச்சினைகளுக்கும் முற்றுப்புள்ளி வைக்க வேண்டும். இந்த சமூகத்தை கௌரவிக்கும் பொறுப்பு அரசாங்கத்துக்கு உள்ளது.

அத்துடன் உழைப்புக்கேற்ற ஊதியத்தை வழங்கவும் நடவடிக்கை எடுக்க வேண்டும். தொடர்ந்தும் எமது மக்களை பெருந்தோட்ட கம்பனிகள் ஏமாற்றி வருவதை ஏற்றுக்கொள்ள முடியாது. தொழில் அமைச்சர் இந்த விடயத்தில் தலையிட்டு பெருந்தோட்ட மக்களின் சம்பள அதிகரிப்புக்கு நடவடிக்கை எடுக்க வேண்டும். பெருந்தோட்ட கம்பனிகளுக்கு போதுமான சம்பள அதிகரிப்பு வழங்க முடியாது என்றால், அவர்கள் அந்த காணிகளடி எமது மக்களுக்கு வழங்கிவிட்டு், அந்த இடங்களில் இருந்து வெளியேற வேண்டும் என்றார்.