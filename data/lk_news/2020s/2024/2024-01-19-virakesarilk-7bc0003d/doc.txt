பாதுகாப்பு தரப்பு முறையாக செயற்பட்டிருந்தால் குண்டுத்தாக்குதலை தவிர்த்திருக்கலாம் - பொதுமக்கள் பாதுகாப்பு அமைச்சர்

பாதுகாப்பு தரப்பினர் முறையாக செயற்பட்டிருந்தால் பயங்கரவாதி சஹ்ரானை கைது செய்திருக்கலாம், குண்டுத்தாக்குதல்களை தடுத்திருக்கலாம். பாதுகாப்பு தரப்பினர் கவனயீனமாக செயற்பட்டுள்ளார்கள் என்பதை ஏற்றுக் கொள்கிறேன் என பொதுமக்கள் பாதுகாப்பு அமைச்சர் டிரான் அலஸ் தெரிவித்தார்.

பொதுமக்கள் பாதுகாப்பு அமைச்சின் காரியாலயத்தில் நேற்று வியாழக்கிழமை இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

பொரளை அனைத்து புனிதர்கள் ஆலயத்தில் கண்டுப்பிடிக்கப்பட்ட கைக்குண்டு தொடர்பில் பேராயர் கர்தினால் மெல்கம் ரஞ்சித் ஆண்டகை குறிப்பிட்டுள்ள கருத்து அவதானத்துக்குரியது.இந்த குண்டுத்தாக்குதலின் பின்னணியில் பாரிய சக்தி உள்ளதாக அவர் குறிப்பிட்டுள்ளார்.

தேவாலயத்தில் இருந்து கண்டுப்பிடிக்கப்பட்ட குண்டு தொடர்பில் தேவாலயத்தில் பொருத்தப்பட்டிருந்த சி.சி.டி.வி கமரா ஊடாக விசாரணைகள் மேற்கொள்ளப்பட்டது. தேவாலயத்தில் பணிபுரியும் ஊழியர் அந்த குண்டு சுற்றப்பட்ட பொதியை ஒரு இடத்தில் இருந்து பிறிதொரு இடத்துக்கு வைத்துள்ளார். இதனை தொடர்ந்து அவர் கைது செய்யப்பட்டு அவரிடமிருந்து பெற்றுக்கொள்ளப்பட்ட வாக்குமூலத்தின் ஊடாக பிறிதொரு நபர் கைது செய்யப்பட்டார்.

இரண்டாவதாக கைது செய்யப்பட்ட நபரிடமிருந்து பெற்றுக்கொள்ளப்பட்ட வாக்குமூலத்துக்கு அமைய வைத்தியர் ஒருவர் கைது செய்யப்பட்டுள்ளார். 'உளவியல் ரீதியின் தான் பாதிக்கப்பட்டுள்ளதாகவும் தனது திருமண தினத்தன்று இந்த தேவாலயம் மற்றும் வைத்தியசாலை ஒன்றில் குண்டுகளை வைத்ததாகவும்'அந்த வைத்தியர் நீதவான் முன்னிலையில் சாட்சியமளித்துள்ளார்.

பொரளை அனைத்து புனிதர்கள் ஆலய குண்டு விவகாரம் தொடர்பில் முன்னெடுக்கப்பட்ட விசாரணைகள் நிறைவுப் பெற்று சட்டமா அதிபருக்கு அறிக்கை முழுமையான அறிக்கை சமர்ப்பிக்கப்பட்டுள்ளது. ஆகவே சட்டமா அதிபர் திணைக்களம் வழக்குத் தாக்கல் செய்ய வேண்டும். இந்த விவகாரத்தில் பேராயருக்கு ஏதேனும் தகவல் தெரியுமாக இருந்தால் அவர் அதனை தாராளமாக முன்வைக்கலாம் அதனை விடுத்து பொது இடங்களில் குற்றச்சாட்டுக்களை மாத்திரம் முன்வைக்க கூடாது.

உயிர்த்த ஞாயிறு குண்டுத்தாக்குதல் சம்பவம் தொடர்பில் முறையான விசாரணைகள் முன்னெடுக்கப்பட்டுள்ளன. சட்டமா அதிபர் திணைக்களத்துக்கு அறிக்கை சமர்ப்பிக்கப்பட்டு வழக்குத் தாக்கல் செய்யப்பட்டுள்ளது. குண்டுத்தாக்குதல் தொடர்பில் விசாரணைகள் முன்னெடுத்த ஜனாதிபதி விசாரணை ஆணைக்குழுவின் அறிக்கை கத்தோலிக்க சபைக்கு சமர்ப்பிக்கப்பட்டுள்ளது.

பாதுகாப்பு தரப்பினர் முறையாக செயற்பட்டிருந்தால் பயங்கரவாதி சஹ்ரானை கைது செய்திருக்கலாம்,குண்டுத்தாக்குதல்களை தடுத்திருக்கலாம்.பாதுகாப்பு தரப்பினர் கவனயீனமாக செயற்பட்டுள்ளார்கள் என்பதை ஏற்றுக் கொள்கிறேன்.ஆகவே குண்டுத்தாக்குதல் தொடர்பில் பேராயர் உட்பட கத்தோலிக்க சபையிடம் தகவல்கள் இருக்குமாயின் அவர்கள் அதனை பகிரங்கப்படுத்தலாம் என்றார்.