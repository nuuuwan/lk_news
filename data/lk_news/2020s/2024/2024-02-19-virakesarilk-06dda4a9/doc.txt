அமெரிக்க துணைச்செயலாளர் ரிச்சர்ட் வர்மா இந்தியா, மாலைதீவு, இலங்கைக்கு விஜயம்

இந்தோ-பசுபிக் முக்கிய கூட்டாளிகளுடன் அமெரிக்காவின் ஒத்துழைப்பை வலுப்படுத்துவதற்காக இன்று 18ஆம் திகதி முதல் 23 ஆம் திகதி வரையில் இந்தியா, மாலத்தீவு மற்றும் இலங்கைக்கு அமெரிக்க இராஜாங்கத் திணைக்களத்தின் முகாமைத்துவ மற்றும் வளங்களுக்கான துணை செயலாளர் ரிச்சர்ட் ஆர். வர்மா விஜயமொன்றை மேற்கொள்ளவுள்ளார்.

அமெரிக்காவின் இந்தோ-பசுபிக் மூலோபாயத்தின் இரண்டு ஆண்டுகள் நிறைவை முன்னிட்டு அவரது பயணம் இடம்பெறுவதோடு திறந்த, பாதுகாப்பான மற்றும் வளமான பிராந்தியத்திற்கான அமெரிக்காவின் நீடித்த உறுதிப்பாட்டை மீண்டும் உறுதிப்படுத்தும் வகையில் அது அமையவுள்ளதாக அமெரிக்க இராஜாங்கத் திணைக்களம் தெரிவித்துள்ளது.

ரிச்சர்ட் வர்மா, இந்தியாவின் புதுடில்லிக்கு முதலில் விஜயம் செய்து அங்குப் பொருளாதார மேம்பாடு, பாதுகாப்பு மற்றும் தொழில்நுட்பம் உட்பட நெருக்கடிகளிலிருந்து அமெரிக்க-இந்திய உலகளாவிய மூலோபாய கூட்டாண்மையை முன்னேற்றுவதற்காக மூத்த அரச அதிகாரிகள், வணிகத் தலைவர்கள் மற்றும் தொழில்முனைவோரைச் சந்திக்கவுள்ளார்.

பின்னர், இந்தியாவிலிருந்து, அவர் மாலைத்தீவின் தலைநகர் மாலேவுக்குச் செல்லவுள்ளதோடு அங்கு, மூத்த அதிகாரிகளைச் சந்தித்து, பொருளாதார ஒத்துழைப்பை அதிகரிப்பதிலும், கடல்சார் பாதுகாப்பை மேம்படுத்துவதிலும் பேச்சுக்களை முன்னெடுக்கவுள்ளார்.

அத்துடன், அமெரிக்காவிற்கும் மாலத்தீவிற்கும் இடையிலான மக்களிடையேயான உறவுகளை மேலும் அதிகரிக்க உதவும் வகையில் மாலேயில் புதிய அமெரிக்க தூதரகத்திற்கான திட்டமிடப்பட்ட அலுவலக பகுதியை பார்வையிடவுள்ளார்.

இதனையடுத்து மாலேயிலிருந்து கொழும்புக்கு விஜயம் செய்யவுள்ள அவர், மூத்த அதிகாரிகளுடனான அவரது சந்திப்புகளைச் செய்யவுள்ளார்.

குறிப்பாக, அமெரிக்க-இலங்கை பாதுகாப்பு மற்றும் கடல்சார் பாதுகாப்பு ஒத்துழைப்பை ஆதரிக்கும் வகையில் அவரது விஜயம் அமையவுள்ளதோடு,  கொழும்பை ஒரு பிராந்திய கப்பல் போக்குவரத்து மையமாக மாற்றுவதற்கு அமெரிக்கா  553 மில்லியன் டொலர்கள் நிதியுதவி அளிக்கும் கொழும்பு துறைமுகத்தின் மேற்கு கொள்கலன் முனையத்திற்கான விஜயத்தையும், மேற்கொள்ளவுள்ளார்.

இலங்கையின் தற்போதைய பொருளாதார மீட்சிக்கு அமெரிக்கா ஆதரவளித்து வரும் நிலையில், அதுபற்றிய ஆய்வுகளை மேற்கொள்ளும் அவர் இறுதியாக, சிவில் சமூகத் தலைவர்களைச் சந்தித்து, இலங்கையில் ஜனநாயக ஆட்சியைப் பற்றிய கருத்துக்களையும் பெறவுள்ளதோடு அரசாங்க அதிகாரிகளுடன் கருத்துரிமை மற்றும் வெளிப்படையான பேச்சுரிமையைப் பாதுகாப்பதற்கு அமெரிக்கவின் ஆதரவினை வெளிப்படுத்தவுள்ளார்.