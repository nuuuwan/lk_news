රුසියාවට එල්ල කළ ප්‍රහාරය ගැන සැකකරුවෙක් පාපොච්චාරණය කරයි

රුසියාවේ මොස්කව් නුවර ආසන්නයේ පිහිටි ක්‍රෝකස් නගරයේ සංගීත සංදර්ශනයක් පැවැත්වීමට නියමිතව තිබූ රංග ශාලාවකට එල්ලවූ ත්‍රස්ත ප්‍රහාරයෙන් මේ වනවිට පුද්ගලයින් 150 දෙනෙකු ජීවිතක්ෂයට පත්වී තිබේ.

විදෙස් මාධ්‍ය වාර්තා කළේ, ප්‍රහාරයට පෙර අමෙරිකාව සිදුකළ අනතුරු ඇඟවීම් රුසියානු ජනපති ව්ලැද්මීර් පුටින් බැහැර කර ඇති බවය.

කෙසේවෙතත් දිනක් ඉක්මවා යන්නටත් පෙර මොස්කව් නුවරින් කිලෝමීටර් 380ක දුරකට ගොස් සිටි ත්‍රස්තවාදීන් අල්ලා ගැනීමට රුසියානු ආරක්ෂක අංශ සමත්වුණි.

මොස්කව් අගනුවර තදාසන්න ක්‍රෝකස් නගර ශාලාවේ ඊයේ (22) රාත්‍රී පැවැත්වීමට නියමිතව තිබූ සංගීත ප්‍රසංගයට ත්‍රස්තවාදීන් ඇතුළුවූයේ ස්වංක්‍රීය ගිනි අවිවලින් වෙඩිතබමින් සහ අත් බෝම්බ  ප්‍රහාර එල්ල කරමිනි.

එම අවස්ථාවේදී රංග ශාලාව තුළ 6,200කට ආසන්න පිරිසක් රැස්ව සිටියේ, පික්නික් නැමැති රුසියානු සුප්‍රසිද්ධ රොක් සංගීත කණ්ඩායමේ සංගීතය රසවිඳීම සඳහාය.

"අපි ක්‍රෝකස් නගරයේ ප්‍රසංගයක ඉන්නේ. මෙහි යම් වෙඩි තැබීමක් සිදුවනවා. හැමෝම කෑ ගහනවා. කවුරුහරි වෙඩිතියනවා."

සිද්ධියෙන් භීතියට පත්වූවන් වෙඩි සහ බෝම්බ ප්‍රහාරවලින් බේරීමට ආවරණයක් සොයා දිවගිය අයුරු විදෙස් මාධ්‍ය වාර්තා කළේය.

"මම සිටියේ රංග ශාලාවේ ඉහළ මහලේ. අපි වෙඩි හඩ ඇහුණා. මුලින්ම හිතාගන්න බැරි වුණා මොකක්ද වෙන්නේ කියලා. ඊට පස්සේ මම දැක්කා ත්‍රස්තවාදීන් ඇතුළට එනවා. හැමෝටම වෙඩි තියන්න පටන්ගත්තා. අත්බෝම්බ ගැහුවා. හැමදෙයක්ම ගිනි ගත්තා."

ම්ලේච්ඡ ප්‍රහාරයක් එල්ල කළ ත්‍රස්තවාදීන් රංග ශාලාවෙන් පිටව ගියේ එය ගිනි තබමිනි.

එම ශාලාවේ වහලය දක්වා වේගයෙන් පැතිරුණු ගින්න නිවාදැමීමට රුසියානු ගිනි නිවීම් රථ 50ක් පමණ යෙදවීමට බලධාරීන්ට සිදුව තිබුණි.

විදෙස් මාධ්‍ය වාර්තා කළේ, දශක දෙකකට පසු රුසියාවෙන් වාර්තා වූ දරුණුතම ත්‍රස්ත ප්‍රහාරය ලෙස සැලකෙන එම ප්‍රහාරයේ වගකීම  ISIS සංවිධානය භාරගෙන ඇති බවය.

ISIS සංවිධානය මේ වනවිට ප්‍රකාශයක් ද නිකුත් කර ඇති අතර එහි දැක්වෙන්නේ කිතුණු ඒකරාශී වීම් ඉලක්ක කිරීම ඔවුන්ගේ අරමුණ වූ බවය.

එම ප්‍රහාරය එල්ල කළ ත්‍රස්තවාදියෙකු එම ස්ථානයෙන් පිටව යන අයුරු දැක්වෙන වීඩියෝවක් ද සමාජ මාධ්‍යයේ මේ වන  විට සංසරණය වෙයි.

ප්‍රහාරයට ත්‍රස්තවාදීන් සිව්දෙනෙකු පමණ පැමිණි බවට සැකකරන රුසියානු ආරක්ෂක අංශ ඔවුන්ගේ ඡායාරූප ඉක්මනින්ම මාධ්‍යයට නිකුත් කර තිබේ.

කෙසේ වෙතත් රුසියාවේ, මොස්කව් නුවර විශාල රැස්වීම් හෝ ප්‍රසංග ඉලක්ක කරගනිමින් ප්‍රහාරයක් එල්ලවනු ඇති බවට රුසියාවේ අමෙරිකානු තානාපති කාර්යාලය පසුගිය 7 වැනිදා අනතුරු අඟවා තිබුණි.

එමගින් ඔවුන් රුසියාවේ සිටින අමෙරිකානුවන්ට පවසා තිබුණේ, ඉදිරි පැය 48 තුළ ත්‍රස්ත ප්‍රහාරයක් එල්ලවීමේ අවදානමක් ඇති බැවින් රැස්වීම් හා ප්‍රසංගයන්ට එක්වීමෙන් වැළැකී සිටින ලෙසය.

කෙසේ වුවද රුසියානු ජනාධිපති පුටින් එය නොසලකා හැර තිබුණේ, බටහිර රටවලින් කෙරුණු සාවද්‍ය අනතුරු ඇඟවීමක් ලෙස පවසමිනි.

ප්‍රහාරයෙන් පසුව රුසියාවේ මෙන්ම කලාපයේ සෙසු රටවල ආරක්ෂාවද තරකෙරුණු අතර රුසියාවේ මහජන ඒකාරාශී වීම් ද අවලංගු කෙරුණි.

"මොස්කව්හි වීඩියෝ අපි දැක්කා. ඒ පින්තූර බලන්න බැරි තරම් බිහිසුණුයි. අපි මේ ත්‍රස්ත ප්‍රහාරයේ වින්දිතයින් සමග සිටිනවා. රුසියාවේ සියලුම අමෙරිකානුවන්ට මහජන ඒකරාශී වීම් මඟහරින ලෙසට රුසියාවේ අමෙරිකානු තානාපති කාර්යාලය නිවේදනය කළා."

ප්‍රහාරයෙන් පැය 12ක් ඉක්ම යන්නටත් පෙර සිද්ධියට සම්බන්ධ සැකකරුවන් 11 දෙනෙකු අත්අඩංගුවට ගැනීමට රුසියානු ආරක්ෂක අංශ සමත්ව තිබේ.

ඒ අතර ප්‍රහාරයට සෘජුවම සම්බන්ධ බවට සැකකෙරෙන, සිව් දෙනාද අයත්.

ත්‍රස්තයින් පළාගිය වාහනය හඹාගිය රුසියානු ආරක්ෂක අංශ ඔවුන් සිව්දෙනා අත්අඩංගුවට ගෙන තිබුණේ, ප්‍රහාරය සිදුවූ ස්ථානයේ සිට කිලෝමීටර 380ක් වූ රුසියාවේ බ්‍රියන්ස්ක් කලාපයේ දීය.

මේ අතර අද උදෑසන ගින්නෙන් විනාශයට පත්වු ක්‍රෝකස් නගර ශාලාවේ දර්ශන රුසියානු මාධ්‍ය වාර්තා කළේය.

ප්‍රහාරයෙන් පසු රුසියානු ධජ අඩකුඹු කෙරුණු අතර සිද්ධිය වූ ස්ථානයට රැස්වූ රුසියානුවන් ප්‍රහාරයෙන් දිවි අහිමිවූවන් සිහිපත් කළේය.

මේ අතර ප්‍රහාරය සම්බන්ධයෙන් අත්අඩංගුවට ගත් තුර්කියේ සිට පැමිණි ත්‍රස්තවාදියෙකු ප්‍රහාරය දියත්කළ ආකාරය පාපෝච්චාරණය කළේය.