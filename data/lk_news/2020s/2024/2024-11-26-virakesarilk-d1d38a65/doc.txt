இயக்குநர் ஆர். வி. உதயகுமார் தொடங்கி வைத்த புதிய பட தயாரிப்பு நிறுவனம்

திரையுலக கலைஞர்களுக்கும் ஏனைய துறை சாதனையாளர்களுக்கும் 'இந்தியன் விருது' என்ற பெயரில் விருதினை வழங்கி கௌரவப்படுத்தும் இந்தியன் மீடியா ஒர்க்ஸ் என்னும் நிறுவனம் - 'லயோனா & லியோ பிக்சர்ஸ்' எனும் பெயரில் புதிய பட தயாரிப்பு நிறுவனம் ஒன்றை தொடங்கியிருக்கிறது.

இதனை அறிமுகப்படுத்தும் விழா சென்னையில் நடைபெற்றது. அந்த தருணத்தில் தமிழ்நாடு திரைப்பட இயக்குநர் சங்க தலைவரும், இயக்குநரும், நடிகருமான ஆர். வி. உதயகுமார் சிறப்பு அதிதியாக பங்கு பற்றி இந்நிறுவனத்தினை தொடங்கி வைத்தார்.‌

புதிய பட தயாரிப்பு நிறுவனம் தொடங்கியது குறித்து தயாரிப்பாளரான ஜான் அமலன் செய்தியாளர்களிடம் பேசுகையில், ''  எங்களுடைய இந்தியன் மீடியா ஒர்க்ஸ் நிறுவனம் சார்பில் பல்வேறு துறைகளை சார்ந்த சாதனையாளர்களுக்கு இரண்டு ஆண்டுகளுக்கு ஒரு முறை இந்தியன் விருது என்ற பெயரில் விருதினை வழங்கி கௌரவப்படுத்தி வருகிறோம்.

இந்த ஆண்டு இந்த விருது வழங்கும் விழா டிசம்பர் 21, 22 ஆகிய திகதிகளில் சென்னையில் பிரம்மாண்டமாக நடைபெறுகிறது.  சிறந்த நடிகர்- நடிகை- இயக்குநர் -ஒளிப்பதிவாளர் -என 60 பிரிவுகளில் விருதுகள் வழங்கப்படுகிறது. மேலும் அரசியல்- தொழில் -விளையாட்டு -மருத்துவம் - கல்வி - என பல்வேறு துறைகளில் சாதனை படைத்தவர்களுக்கு 30 பிரிவுகளில் விருதுகளை வழங்குகிறோம்.

இந்த ஆண்டு மக்கள் மனதில் வள்ளலாக வாழ்ந்து கொண்டிருக்கும் கேப்டன் விஜயகாந்த் நினைவாக அவரது பெயரில் சினிமாவில் சாதனை படைத்தவர்களுக்கு விருதை வழங்குகிறோம். இந்த விருதுக்கான விழா மேடையில் இந்திய அளவிலான அழகு போட்டியையும் நடத்துகிறோம்.

நாங்கள் தொடங்கி இருக்கும் புதிய பட தயாரிப்பு நிறுவனம் மூலம் சிறிய முதலீட்டில் தரமான படைப்புகளை அனைத்து தரப்பினரும் ரசிக்கும் வகையில் உருவாக்க திட்டமிட்டு இருக்கிறோம். இதற்கான அதிகாரப்பூர்வமான அறிவிப்பு விருது வழங்கும் மேடையில் அறிவிக்க உள்ளோம் '' என்றார்.

இந்நிகழ்வில் புதிதாக பட தயாரிப்பு நிறுவனம் தொடங்கி இருக்கும் தயாரிப்பாளர் ஜான் அமலனுக்கு வாழ்த்து தெரிவிப்பதற்காக நடிகர் சௌந்தர் ராஜா, நடிகைகள் ஷாலு ஷம்மு மற்றும் கோமல் சர்மா ஆகியோர் வருகை தந்திருந்தனர்.