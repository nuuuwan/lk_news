ஐக்கிய தேசிய கட்சி யானை சின்னத்தில் போட்டியிட்டு ஆதரவாளர்களை ஐக்கியப்படுத்த நடவடிக்கை - வஜிர அபேவர்த்தன

2025ஆம் ஆண்டில் இலங்கைக்கு வரும் எந்தவொரு சவாலையும் ஐக்கிய தேசிய கட்சியாக ஏற்றுக்கொண்டு பொது மக்களை பாதுகாத்து போஷிப்போம். அதற்காக தேசிய தலைவராக ரணில் விக்ரமசிங்க  தேவையான நடவடிக்கைகளை மேற்கொள்வார் என்பதை நினைவுபடுத்த விரும்புகிறோம். அத்துடன் எதிர்வரும் அனைத்து தேர்தல்களிலும் ஐக்கிய தேசிய கட்சி யானை சின்னத்தில் போட்டியிட்டு ஆதரவாளர்களை ஐக்கியப்படுத்த நடவடிக்கை எடுப்போம் என ஐக்கிய தேசிய கட்சியின் தவிசாளர் வஜிர அபேவர்த்தன தெரிவித்துள்ளார்.

ஐக்கிய தேசிய கட்சி நீண்டகாலமாக பல நெருக்கடிகளுக்கு முகம்கொடுத்துவரும் கட்சியாக மாறி இருக்கிறது. குறிப்பாக 1994ஆம் ஆண்டுக்கு பின்னரான காலத்தில் பல்வேறு சந்தர்ப்பங்களில் நாங்கள் அதிகாரத்தை பெற்றுக்கொண்டபோதும் சம்பூரணமான அதிகாரத்தை பெற்றுக்கொள்வதற்கு முன்னர் தேசிய மட்டத்தில் மற்றும் சர்வதேச ரீதியில் செயற்பட்டுவந்த பல்வேறு அரசியல் சதி மற்றும் தாக்குதல் காரணமாக ஐக்கிய தேசிய கட்சி பல பிரச்சினைகளுக்கு முகம்கொடுத்திருக்கிறது.

இவை அனைத்துக்கும் மத்தியில் தற்போது ஐக்கிய தேசிய கட்சிக்கு தலைமைத்துவத்தை வழங்கிவரும் எட்டாவது நிறைவேற்று ஜனாதிபதி ரணில் விக்ரமசிங்க இந்த நாடு வீழ்ச்சியடையும் அனைத்து சந்தர்ப்பங்களின்போதும் கட்சியைவிட நாடு தொடர்பில் சிந்தித்து, கட்சியின் எதிர்காலத்தை உறுதிப்படுத்த நடவடிக்கை எடுத்துள்ளார்.

2000ஆம் ஆண்டு பாராளுமன்ற தேர்தல் ஒன்று இடம்பெற்றாலும்  பொருளாதாரம் வீழ்ச்சியடைந்தமையால் ஒரு வருடகாலம் செல்வதற்கு முன்னர் பாராளுமன்றத்தை கலைக்கவேண்டி ஏற்பட்டது.

அதன் பிரகாரம் 2001ஆம் ஆண்டு டிசம்பர் மாதம் சந்திரிக்கா குமாரதுங்வின் ஜனாதிபதி பதவியின் கீழ் ரணில் விக்ரமசிங்க பிரதமராக ஐக்கிய தேசிய கட்சியின் அமைச்சரவை ஊடாக வீழ்ச்சியடைந்த நாட்டின் பொருளாதாரத்தை கட்டியெழுப்ப பலமான அத்திபாரத்தையிடுவதற்கு நடவடிக்கை எடுக்கப்பட்டது.

அதன் பிரகாரம் இலங்கையை மீள கட்டியெழுப்புவோம் என்ற வேலைத்திட்டம்  முன்வைக்கப்பட்டபோது அன்று இந்த வேலைத்திட்டத்துக்கு எதிர்ப்பு தெரிவித்தவர்கள் 2004ஆம் ஆண்டு ஏப்ரல் 10ஆம் திகதி அரசாங்கத்தை நீக்குவதற்கு செயற்பட்டது. மக்கள் விடுதலை முன்னணி அன்று மஹிந்த ராஜபக்ஷ்வை ஜனாதிபதியாக்கி ரணில் விக்ரமசிங்கவை தோற்கடித்து, நாட்டின் எதிர்கால பயணத்துக்கு தடையை ஏற்படுத்தினார்கள்.

பின்னர் மீண்டும் நாட்டின் பொருளாதாரம் வீழ்ச்சியடைந்தபோது 2014 ஆம் ஆண்டு ஆகஸ்ட் மாதம் இடம்பெற்ற ஜனாதிபதி தேர்தலுக்கு முகம்கொடுக்க வேண்டி ஏற்பட்டது.அந்த சந்தர்ப்பத்தில் இடதுசாரி அரசியல்வாதிகள் வலதுசாரி அரசியல்வாதிகள் ஒன்றாக இணைந்து செயற்பட்டதன் மூலம் ஜனாதிபதி தேர்தலில் பொது வேட்பாளரை நியமித்து 2015 ஜனவரி 8ஆம் திகதி மீண்டும் வெற்றி பெற்றோம். அதற்காக ஐக்கிய தேசிய கட்சியின் தலைவர் ரணில் விக்ரமசிங்க சிறந்தமுறையில் தேர்தலை வழிநடத்தி பொது வேட்பாளரை வெற்றிபெறச் செய்ய தலைமைத்துவம் வழங்கினார்.

2015 முதல் 2019 வரையான காலப்பகுதிக்குள் வீழ்ச்சியடைந்திருந்த நாட்டின் பொருளாதாரத்தை கட்டியெழுப்ப நடவடிக்கை எடுக்கப்பட்டது. என்றாலும் எங்களால் நியமிக்கப்பட்ட ஜனாதிபதியால் ஏற்படுத்தப்பட்ட 53நாள் சம்பவத்துடன் நாட்டில் மீண்டும் பாரிய பொருளாதார, சமூக அரசியல் நெருக்கடி நிலை ஏற்பட்டது. என்றாலும் அன்றைய ஜனாதிபதியின் நடவடிக்கைக்கு எதிராக ஐக்கிய தேசிய கட்சி நீதிமன்றத்தை நாடியிருந்தது. உயர் நீதிமன்றத்தின் தீர்ப்பின் பிரகாரம் மீண்டும் ரணில் விக்ரமசிங்க பிரதமராக  பதவி ஏற்று புதிய அமைச்சரவையை நியமித்துக்கொள்ள வழி ஏற்பட்டது.

அதன் பின்னர் மீண்டும் நாட்டை முன்னெடுத்துச்செல்லும்போது தேசிய சர்வதேச சக்திகள் செயற்பட்டு ஈஸ்டர் தாக்குதல் சம்பவத்தை ஏற்படுத்தின. இந்த சம்பவம்தொடர்பில்  பல்வேறு தரப்பினர் பல்வேறு கருத்துக்கள் ஊடாக எதைச்சொன்னாலும் நாட்டை முன்னேற்றிச்செல்லும் கட்சியான  ஐக்கிய தேசிய கட்சியை தாேற்கடிப்பதற்காக இலங்கையின் முன்னேற்றத்தை தாங்கிக்கொள்ள முடியாத குழுவினர் மேற்கொண்ட சதித்திட்டத்துக்கு இலங்கை வாக்காளர்கள் சிக்கிக்கொண்டதால் நாடு மிகவும் துரதிஷ்ட நிலைக்கு பயணித்தது.  2020இல் நியமிக்கப்பட்ட ஜனாதிபதி கோட்டாபய ராஜபக்ஷ், இரண்டு வருடங்களுக்குள் பொருளாதாரத்தில் பாரிய பேரழிவை ஏற்படுத்தி, இலங்கை வரலாற்றில் மிகவும் மோசமான பேரழிவுக்குள் நாட்டை மூல்கடித்தார்.

இதன் காரணமாக மக்களின் எதிர்ப்பினால் கோட்டாபய ராஜபக்ஷ் ஜனாதிபதி பதவியை இராஜினாமா செய்ய வேண்டிய நிலை ஏற்பட்டது. அந்த சந்தர்ப்பத்தில் பாராளுமன்றத்தில் பிரதமராக செயற்பட்டுவந்த ரணில் விக்ரமசிங்க பாராளுமன்றத்தின் மூலம் ஜனாதிபதியாக தெரிவு செய்யப்பட்டார்.

ரணில் விக்ரமசிங்க பாராளுமன்றத்தில் அனைத்து தரப்பினரையும் ஒன்றிணைத்துக்கொண்டு வீழ்ச்சியடைந்திருக்கும் நாட்டை கட்டியெழுப்ப நடவடிக்கை எடுத்துவந்தார். இதன்போது பெரும்பாலானவர்கள் ரணில் விக்ரமசிங்கவின் வேலைத்திட்டத்துக்கு ஆதரவளித்தனர். நாட்டை கட்டியெழுப்ப சர்வதேச நாணய நிதியம் மற்றும் நன்கொடைகள் வழங்கும் உலக நாடுகளுடன் கலந்துரையாடி உதவிகளை பெற்றுக்கொள்ள நடவடிக்கை எடுத்தார். அதற்காக புதிய சட்டங்களையும் அனுமதித்துக்கொண்டு, இரண்டரை வருடங்களில் நாட்டை கட்டியெழுப்ப நடவடிக்கை எடுத்தார்.

எனவே தற்போது அதிகாரத்தில் இருக்கும் ஜனாதிபதி, நாட்டை கட்டியெழுப்ப ரணில் வி்ரமசிங்க மேற்கொண்டுவந்த பயணப்பாதையில் அவ்வாறே  முன்னெடுக்க வேண்டும். அந்த சட்ட திட்டங்களில் ஒன்றையேனும் மீறுமாக இருந்தால் 2025ஆம் ஆண்டு அந்த அரசாங்கம்  வீழ்ச்சியடையும். அதனால் அனுமதித்துக்கொள்ளப்பட்ட அனைத்து சட்டங்களையும் ஜனாதிபதி அநுரகுமார திஸாநாயக்க, ஒரு எழுத்தேனும் மாற்றாமல் முன்னெடுத்துச்செல்ல வேண்டும்.

மேலும் நாட்டின் பொருளாதார அபிவிருத்தி திட்டங்களை முன்னெடுத்த ஐக்கிய தேசிய கட்சியையும் ஆதரவாளர்களையும் பலப்படுத்திக்கொண்டு எதிர்காலத்தில் இடம்பெறும் அனைத்து தேர்தல்களிலும் ஐக்கிய தேசிய கட்சியின் யானை சின்னத்தில் போட்டியிட்டு யானை சின்னத்துடன் இலங்கையை ஐக்கியப்படுத்திக்கொண்டு முன்னுக்கு செல்லும் நடவடிக்கையை மேற்கொள்ள வேண்டி இருக்கிறது.

மேலும் 2025ஆம் ஆண்டில் இலங்கைக்கு வரும் எந்தவொரு சவாலையும் ஐக்கிய தேசிய கட்சியாக ஏற்றுக்கொண்டு பொது மக்களை பாதுகாத்து போஷிப்போம். அதற்காக தேசிய தலைவராக ரணில் விக்ரமசிங்க  தேவையான நடவடிக்கைகளை மேற்கொள்வார் என்பதை நினைவுபடுத்த விரும்புகிறோம். 2025ஆம் ஆண்டு இலங்கை மக்கள் அனைவருக்கும் சத்தியத்தை உணர்ந்துகொள்ள முடியுமாகட்டும் என பிராத்திக்கிறேன்.