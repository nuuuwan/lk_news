හිටපු ජනපති මහින්දගේ ආරක්ෂාව ගැන දිලිත් කියපු කතාව

හිටපු ජනාධිපති මහින්ද රාජපක්ෂ මහතාගේ ආරක්ෂාව ඉවත්කිරීම හරහා පෙනී යන්නේ වරප්‍රසාද කප්පාදුවක් නොව කෙනෙහිලිකමක් බව සර්වජන බලය නායක, ගම්පහ දිස්ත්‍රික් අපේක්ෂක ව්‍යවසායක දිලිත් ජයවීර මහතා පවසයි.

ඊයේ (31) පස්වරුවේ කඳාන ප්‍රදේශයේ පැවති ජන හමුවකට එක්වෙමින් ඔහු මේ බව කියා සිටියේය.

"මහින්ද රාජපක්ෂ මහතාව කිසිදිනක අපට අමතක කරන්න බෑ. අපේ දේශපාලන ආඛ්‍යානය කුමක් වුවත් ඔහුව අමතක කරන්නට බැහැ. ඔහු යුග පුරුෂයෙක්. ඒ නිසා ඔහුව ආරක්ෂාව අයින් කරනවා නම්, ඒ ආරක්ෂාව ඉවත් කරන්නේ නිකන්ම නිකන් කුහකකම නිසාවත්, සාමාන්‍යයෙන් ඔවුන්ට තියෙන ඊර්සියාව නිසාවත් එහෙම නැතුව වෙනත් ව්‍යාපෘතියකටත් වඩා මේ රජය රට යුද්ධයෙන් බේරාගත් මහින්ද රාජපක්ෂ කියන නායකයාට තියෙන විරුද්ධත්වය නිසයි.

මම ඔවුන්ට මතක් කර දෙන්නට ඕනේ, 2008 අයවැයේ දී ඔවුන් අයවැය පරාජය කරන්නට හැදුවා මහින්ද රාජපක්ෂ රජය පෙරළන්න. ඇයි ඒ... යුද්ධයේ අවසාන දින කිහිපයේ දී ඔවුන්ට ඕන වුණේ යුද්ධය නවත්වන්න. මොකද ඒ ඩොලර් සහජීවනය සඳහා. NGO සහජීවනය සඳහා. නැතුව මේ රටේ ද්‍රවිඩ මිනිස්සුන්ට ඇති ආදරයවත් මේ රටේ අනෙකුත් ජාතීන්ට ඇති ආදරයවත් මේ කිසිදෙයක් නිසා නෙමෙයි. අද මම දකිනවා විවිධ වේදිකාවල Ambulance එකත් ගන්නවා. ඒ මනුස්සයාගේ හැරමිටියත් ගන්නවා. මේක ජනාධිපතිවරුන්ගේ වරප්‍රසාද කැපීමක් නෙමෙයි. මේක මේ රටේ යුද්ධය අවසන් කරපු මහින්ද මහත්තයාට කරන කෙනෙහිලි වැඩක් මිසක් වෙන දෙයක් නෙමෙයි."