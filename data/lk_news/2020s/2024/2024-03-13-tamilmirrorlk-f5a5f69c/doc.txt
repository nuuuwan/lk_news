பிள்ளையை விட்டு பறக்க முயன்ற சீன தாய் கைது

கட்டுநாயக்க சர்வதேச விமான நிலையத்தின் வருகைதரும் முனையத்தில், சீனப் பெண்ணொருவர் தன்னுடைய இளைய பெண் பிள்ளையை,  இதுவரை காலமும் கவனித்துக்கொண்ட இலங்கை பெண்ணிடம் கொடுத்துவிட்டு, தப்பியோடுவதற்கு முயன்ற நிலையில், கைது செய்யப்பட்டுள்ளார்.

அந்த சீனப் பெண், விமானத்தில் நுழைவதற்கு தயாராக இருந்த நிலையிலேயே செவ்வாய்க்கிழமை (12) இரவு கைது செய்யப்பட்டார் என விமான நிலைய அதிகாரிகள் தெரிவித்தனர்.

35 வயதான சீனப்​ பெண், தன்னுடைய 58 வயதான தாயுடன், டுபாயில் வாடகை வீடொன்றில் வசித்து வந்துள்ளார். இந்த சீனப் பெண், பிரபலமான விடுதிகளில் நடனமாடும் நடனக் கலைஞர்.

தன்னுடைய சீனத் தாயை விட அதிகமாக நேசித்ததால் தன்னைப் பராமரிக்கும் இலங்கைப் பணிப்பெண்ணிடம்,  அவ்விரு பிள்ளைகளும் மிகுந்த பாசம் காட்டியுள்ளனர்.

இந்த பணிப்பெண்,   குருநாகல் பொல்கஹவெல பொத்துஹெரவில் வசிக்கும் 53 வயதுடையவர் ஆவார்.  அவர், சிங்கபூரில் பணிப்பெண் சேவையை முடித்துக்கொண்டு அண்மையில் இலங்கைக்கு திரும்பியுள்ளார்.

பணிப்பெண்ணின் பிரிவால் அவ்விரு பிள்ளைகளும் கடுமையாக பாதிக்கப்பட்டுள்ளனர். எனினும், இது தொடர்பில் அக்கம் பக்கத்தினர் தெரிந்து கொள்ளாத வகையில் அந்த சீனப்பெண் நடந்துகொண்டுள்ளார்.

இதுதொடர்பில் எதனையும் கூறாத சீனப் பெண், இலங்கை பணிப்பெண்ணுக்கு அழைப்பை எடுத்து, தான் இலங்கைக்கு சுற்றுலா மேற்கொள்ள வருகைதர உள்ளதாகவும், தங்களை அழைத்துச் செல்ல கட்டுநாயக்க சர்வதேச விமான நிலையத்துக்கு வருகை தருமாறும் அழைத்துள்ளார்.

சீனப்பெண், தன்னுடைய தாய் மற்றும் இரண்டு பிள்ளைகளை அழைத்துக்கொண்டு, டுபாயில் இருந்து வருகைதந்த பிளைய் டுபாய் விமானத்தின் ஊடாக கட்டுநாயக்க சர்வதேச விமான நிலையத்தை திங்கட்கிழமை (11) இரவு 10.30 மணியளவில் வந்தடைந்தனர்.

அங்கு அவர்கள் சந்தித்துக்கொண்டனர். சில மணிநேரம் அன்பை பகிர்ந்து கொண்ட சீனப்பெண், தன்னுடைய சிறிய குழந்தையை இலங்கை பணிப்பெண்ணிடம் ஒப்படைத்துவிட்டு தலைமறைவாகிவிட்டார்.

இந்த சம்பவம் தொடர்பில் கட்டுநாயக்க சர்வதேச விமான நிலைய பொலிஸாரின் கவனத்துக்கு இலங்கை பெண் கொண்டுவந்தார்.

இலங்கை பணிப்பெண்ணும், சீன பிள்ளையும் நீர்கொழும்பு வைத்தியசாலையில் அனுமதிக்கப்பட்டனர். இந்நிலையில், டுபாய் நோக்கி பயணிப்பதற்காக கட்டுநாயக்க விமான நிலையத்துக்கு வந்த சீனப்பெண்ணும் அவருடைய தாயாரும் கைது செய்யப்பட்டனர்.