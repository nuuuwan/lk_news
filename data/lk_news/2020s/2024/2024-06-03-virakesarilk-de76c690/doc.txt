தனுஷ் நடிக்கும் 'இளையராஜா' படத்தின் அப்டேட்

'இசைஞானி' இளையராஜாவின் வாழ்க்கை வரலாற்றை தழுவி தயாராகும் 'இளையராஜா' எனும் திரைப்படத்தின் புதிய போஸ்டரை படக் குழுவினர் வெளியிட்டுள்ளனர். இசைஞானி இளையராஜாவின் பிறந்த நாளை முன்னிட்டு வெளியிடப்பட்டுள்ள இந்த புதிய போஸ்டரை அப்படத்தின் நாயகனும், தமிழ் சினிமாவின் முன்னணி நட்சத்திர நடிகருமான தனுஷ் வெளியிட்டார்.

இயக்குநர் அருண் மாதேஸ்வரன் இயக்கத்தில் உருவாகவிருக்கும் 'இளையராஜா' எனும் திரைப்படத்தில் தனுஷ் கதையின் நாயகனாக நடிக்கிறார். இந்தத் திரைப்படத்தில் தனுசுடன் நடிக்கும் ஏனைய நடிகர்கள், நடிகைகள் பற்றிய விவரங்கள் விரைவில் அதிகாரப்பூர்வமாக வெளியிடப்படும் என எதிர்பார்க்கப்படுகிறது.

நீரவ் ஷா ஒளிப்பதிவு செய்யும் இந்த திரைப்படத்திற்கு இசை ஞானி இளையராஜா இசையமைக்கிறார்.‌ இந்தத் திரைப்படத்தை தயாரிப்பாளர்கள் ஸ்ரீராம் பக்தசரண், இளம்பரிதி கஜேந்திரன், சி. கே. பத்ம குமார், வருண் மாத்தூர், சௌரப் மிஸ்ரா ஆகியோர் இணைந்து தயாரிக்கிறார்கள்.

இசைஞானி இளையராஜாவின் சுய சரிதையாக தயாராகும் இந்த திரைப்படத்தின் புதிய போஸ்டரில் இசை ஞானி இளையராஜா மக்கள் திரளாக கூடியிருக்கும் மேடையில் நின்று கொண்டு தன் ஆஸ்தான இசைக்கருவியான ஹார்மோனியத்துடன் தோன்றுவதும், இளையராஜா என்பதில் 'ளை' என்ற சொல்.. எழுபதுகளில் சீர்திருத்தம் செய்யப்படாத எழுத்து வடிவத்தில் இடம் பிடித்திருப்பதும் ரசிகர்களை உற்சாகப்படுத்தியிருக்கிறது. விரைவில் படத்தைப் பற்றிய புதிய தகவல்கள் வெளியிடப்படும் என படக் குழுவினர் தெரிவித்துள்ளனர்.