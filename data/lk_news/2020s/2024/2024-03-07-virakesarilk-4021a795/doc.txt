சாணக்கியனின் குற்றச்சாட்டுக்களை ஹன்சாட்டிலிருந்து நீக்குங்கள் ; குற்றச்சாட்டுக்களை ஊடகங்கள் மத்தியில் முன்வையுங்கள் - ரோஹித அபேகுணவர்தன சாணக்கியனுக்கு சவால்

தங்கச் சங்கிலி அறுப்பு விவகாரம் தொடர்பில் நான் சபைக்கு தெளிவுப்படுத்தியுள்ளேன். எனது பெயரை குறிப்பிட்டு சாணக்கியன் இராசமாணிக்கம் குறிப்பிட்ட பொய்யான குற்றச்சாட்டுக்களை ஹன்சாட் பதிவில் இருந்து நீக்குங்கள் என சபைக்கு தலைமை தாங்கிய பிரதி சபாநாயகர் அஜித் ராஜபக்ஷவிடம் வலியுறுத்திய ஆளும் தரப்பின் பாராளுமன்ற உறுப்பினர் ரோஹித அபேகுணவர்தன,பாராளுமன்ற சிறப்புரிமைகளை பயன்படுத்திக் கொண்டு குற்றச்சாட்டுக்களை முன்வைக்காமல், வெளியில் வந்து முடிந்தால் ஊடகங்கள் முன்னிலையில் குற்றச்சாட்டுக்களை முன்வைக்குமாறு பாராளுமன்ற உறுப்பினர் சாணக்கியன் இராசாணிக்கத்துக்கு சவால் விடுத்தார்.

பாராளுமன்றத்தில் வியாழக்கிழமை (07) இடம்பெற்ற சபை ஒத்திவைப்பு விவாதத்தின் போது  ஒழுங்கு பிரச்சினையை முன்வைத்து உரையாற்றுகையில் மேற்கண்டவாறு குறிப்பிட்டார்.

பாராளுமன்ற  நிலையியல் கட்டளையின் பிரகாரம்  சபையில் ஒரு உறுப்பினர் இல்லாத போது அவரை தொடர்புப்படுத்தி பேச கூடாது.  நான் சபையில் இல்லாத போது பாராளுமன்ற உறுப்பினர் சாணக்கியன் இராசமாணிக்கம்  எனது பெயரை குறிப்பிட்டு பொய்யான குற்றச்சாட்டுக்களை முன்வைத்துள்ளார்.

பாராளுமன்ற சிறப்புரிமைகளை பயன்படுத்திக் கொண்டு  சபையில் குறிப்பிடும் குற்றச்சாட்டுக்களை  வெளியில் ஊடகங்கள் மத்தியில் குறிப்பிடுமாறு நான் அவருக்கு சவால் விடுக்கிறேன். தங்க சங்கிலி அறுப்பு விவகாரம் தொடர்பில் நான் சபையில் தெளிவுப்படுத்தியுள்ளேன். ஆகவே சங்கிலி அறுப்பு விவகாரத்தை வெளியில் சென்று குறிப்பிடுங்கள்.

மக்கள் எதிர்கொண்டுள்ள அடிப்படை பிரச்சினைகள் பற்றி நாங்கள் பேசுகிறோம். ஆனால் இவர்கள் மக்கள் பிரச்சினைகளை பேசுவதாகக குறிப்பிட்டுக் கொண்டு தங்களின் தனிப்பட்ட  விடயங்கள் பற்றி பேசிக் கொள்கிறார்கள். ஆகவே பாராளுமன்ற உறுப்பினர் சாணக்கியன் ராசமாணிக்கம்  குறிப்பிட்ட குற்றச்சாட்டுக்களை ஹன்சாட் பதிவில் இருந்து நீக்குமாறு வலியுறுத்துகிறேன் என்றார்.