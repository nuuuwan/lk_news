எழுத்தையும், எழுத்தாளரையும் கொண்டாடும் 'ஆலன்' திரைப்படம் வெற்றி பெறுமா...!?

தமிழ் திரையுலகில் ரசிகர்களைக் கவர்ந்த ஏராளமான கதாபாத்திரங்களில் எழுத்தாளர் கதாபாத்திரமும் ஒன்று. எழுத்தாளராக கதையின் நாயகன் நடிக்கும்போது அதற்கான உச்சகட்ட காட்சி எப்போதும் பார்வையாளர்கள் எளிதில் யூகிக்காத வகையில் அமைக்கப்பட்டிருக்கும். இப்படி பல படங்கள் வெளியாகி வெற்றியும் பெற்றிருக்கிறது.

தோல்வியையும் தழுவி இருக்கிறது. அதே தருணத்தில் எழுத்தாளர் கதாபாத்திரத்தை நகைச்சுவைக்காக உருவாக்கி அதில் 90 சதவீதத்திற்கு மேல் வெற்றியும் பெற்றிருக்கிறார்கள்.

இந்நிலையில் சிறிய இடைவெளிக்குப் பிறகு, தன்னுடைய வாழ்க்கை எழுத்துகளாலும், புத்தகங்களை வாசித்தாலும் தான் மாற்றம் பெற்றது என்பதை பொதுவெளியில் உறுதியாக கூறும் சிங்கப்பூரை சேர்ந்த தொழிலதிபர் ஆர் . சிவா - எழுத்தையும், எழுத்தாளர்களையும் கொண்டாடும் வகையில் 'ஆலன்' என்றொரு திரைப்படத்தை உருவாக்கி இருக்கிறார்.

யதார்த்த நாயகனாக நடித்து ரசிகர்களிடம் நற்பெயரை சம்பாதித்து இருக்கும் நடிகர் வெற்றி கதையின் நாயகனாக நடித்திருக்கும் இந்த  திரைப்படத்தின் கிளர்வோட்டம் மற்றும் முன்னோட்டம் வெளியாகி இருக்கிறது. இந்த திரைப்படம் எதிர்வரும் 18 ஆம் திகதியன்று உலகம் முழுவதும் பட மாளிகையில் வெளியாகும் என அதிகாரப்பூர்வமாக அறிவிக்கப்பட்டிருக்கிறது.

இந்த நிலையில் இந்தப் படம் வெளியீட்டிற்கு முன்னதாக வரவேற்பினை பெற்றிருக்கிறதா என்றும் , எதிர்பார்ப்பை ஏற்படுத்தியிருக்கிறதா? திரைப்படத்தை பட மாளிகைக்கு சென்று பார்க்க வேண்டும் என்ற ஆவலை தூண்டி இருக்கிறதா? என்றும் அவதானித்தால் முடிவுகள் எதிர்மறையாகவே அமைந்திருக்கிறது.

இதற்கு இந்த திரைப்படத்தின் கிளர்வோட்டமோ அல்லது அண்மையில் வெளியிடப்பட்ட முன்னோட்டமோ இதுவரை ஒரு மில்லியன் பார்வையாளர்களை கூட கவரவில்லை என்பதே சாட்சி.

இருப்பினும் இப்படத்தின் முன்னோட்டத்தில் ''படிப்பு உனக்கு மட்டும் தான் பயன்படும். ஆனால் எழுதுனாத் தான் அது  இந்த உலகத்துக்கே பயன்படும்'' எனும் ஒரு உரையாடலும்,  ''ஒருவன் எதனை அதிகமாக நேசிக்கிறானோ அதுதான் அவனது ஆன்மீகம் உன்னோட எழுத்துல ஆன்மீகத்தை பார்க்கிறேன்'' எனும் உரையாடலும் இடம் பிடித்திருக்கிறது. இவை இரண்டுமே ரசிகர்களை கவர்ந்திருந்தாலும்  படத்தைப் பற்றிய எதிர்பார்ப்பை படக் குழுவினர் இதுவரை ஏற்படுத்தவில்லை என திரையுலகினர் மற்றும் திரையுலக வணிகர்கள் தெரிவிக்கிறார்கள்.