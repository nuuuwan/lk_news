ஜாலியோ ஜிம்கானா - திரைப்பட விமர்சனம்

நடிகர்கள் : பிரபுதேவா, மடோனா செபாஸ்டியன், அபிராமி, வை. ஜி. மகேந்திரன், எம். எஸ். பாஸ்கர், யோகி பாபு, மதுசூதன் ராவ், ஜான் விஜய், யாஷிகா ஆனந்த், ரெடின் கிங்ஸ்லி, ரோபோ சங்கர், சுரேஷ் சக்கரவர்த்தி மற்றும் பலர்

'நடன புயல்' பிரபு தேவா நடிப்பில் வெளியாகி வரும் அண்மைய படங்கள் வணிகரீதியாக எதிர்பார்த்த வெற்றியை பெறாத நிலையில் அவரின் நடிப்பில் உருவாகி இருக்கும் 'ஜாலியோ ஜிம்கானா' எனும் முழு நீள நகைச்சுவை திரைப்படம் வெளியாகி இருக்கிறது. இந்த திரைப்படம் பட மாளிகைக்கு வருகை தந்திருக்கும் பார்வையாளர்களை சிரிக்க வைத்ததா? இல்லையா? என்பதை தொடர்ந்து காண்போம்.

கிறிஸ்துவ பாதிரியாரான மார்ட்டின் லூதர் கிங் ( யோகி பாபு) கை சந்தித்து பாவ மன்னிப்பு கேட்பதற்காக தன் கதையை பவானி ( மடோனா செபாஸ்டியன்) எனும் பெண் அவரிடம் விவரிக்கிறார். அவர் சொல்வது படத்தின் கதையாக தொடங்குகிறது. தென் தமிழகத்தின் கிராமப் பகுதி ஒன்றில் சிறிய அளவிலான உணவகம் ஒன்றை நடத்துகிறார் வை. ஜி. மகேந்திரன். இவருக்கு மடோனா செபாஸ்டியன் , அபிராமி என நான்கு பேத்திகள்.

இவருடைய உணவகத்திற்கு அரசியல் கட்சி ஒன்றின் மாநாட்டிற்காக உணவு தயாரிக்கும் பணி வழங்கப்படுகிறது. உணவு தயாரித்து வழங்கிய பிறகு அரசியல் கட்சி அதற்குரிய கட்டணத்தை செலுத்தாமல் ஏமாற்றுகிறது. இதனால் ஏற்பட்ட வாக்குவாதத்தில் கைகலப்பு ஏற்பட்டு அது மோதலாக அரசியல் கட்சியின் தொண்டர்களால் வை. ஜி. மகேந்திரன் தாக்கப்படுகிறார்.

சிகிச்சைக்காக வைத்தியசாலையில் அனுமதிக்கப்படும் அவர் உயிருக்கு போராடுகிறார். இந்த தருணத்தில் தாங்கள் அரசியல் கட்சியால் ஏமாற்றப்பட்டது தொடர்பாக நியாயம் கேட்டு நீதிமன்றத்தில் வழக்கு தொடுப்பதற்காக சட்டத்தரணியாக இருக்கும் பூங்குன்றனை தொடர்பு கொள்கிறார்கள்.

அவரை சந்திக்க செல்லும்போது அவர் இறந்து விடுகிறார். ஆனால் அவரது பெயரில் தனியார் வங்கி ஒன்றில் இந்திய மதிப்பில் 10 கோடி ரூபாய் இருப்பதை தெரிந்து கொள்கிறார்கள்.  இந்தப் பணத்தை கைப்பற்ற திட்டம் போடுகிறார்கள் அந்த நான்கு பெண்கள். அதனால் சட்டத்தரணி பூங்குன்றனின் சடலத்தை கைப்பற்றுகிறார்கள். சடலத்தை வைத்து அவர்கள் போடும் திட்டம் வெற்றி பெற்றதா? இல்லையா? என்பதை விவரிப்பது தான் இப்படத்தின் கதை.

நகைச்சுவைக்கு முக்கியத்துவம் கொடுத்து உருவாக்கப்பட்டிருக்கும் காட்சிகளில் நாடகத்தனம் இருந்தாலும் சில இடங்களில் சிரிப்பு வருகிறது. வசனங்களாலும் சிரிக்க வைக்கிறார்கள். உடல் மொழியாலும் சிரிக்க வைக்கிறார்கள். காட்சி அமைப்பாலும் சிரிக்க வைக்கிறார்கள். ஆனால் அதனுடன் டபுள் மீனிங் வசனங்களும், காட்சிகளும், பாடல்களும் இருக்கிறது. இது உறுத்தலாகவும், துருத்தலாகவும் இருக்கிறது. அதனால் ஒரு பிரிவு ரசிகர்களை மட்டுமே மகிழ்விக்கிறது.

இந்த திரைப்படத்தில் சட்டத்தரணி பூங்குன்றனாக பிரபுதேவா தோன்றுகிறார். ஏழை எளிய மக்களுக்காகவும், அவர்களின் நீதிக்காகவும் நீதிமன்றத்தில் வழக்காடும் சட்டத்தரணியாக தோன்றி தன் நடிப்பால் ரசிகர்களை கவர்கிறார். ஆனால் படம் முழுவதும் அவர் உயிரற்ற சடலமாக நடித்திருப்பது ரசிகர்களை வயிறு வலிக்க சிரிக்க வைக்க இல்லை என்றாலும் புன்னகை பூக்க வைக்கிறது.

அதிலும் பல காட்சிகளில் பிணமாகவே அசைவுகள் இல்லாத உடல் மொழியை வெளிப்படுத்தி நல்ல நடிகர் என்பதையும் நிரூபித்துள்ளார் பிரபுதேவா.

பிரபுதேவாவை தொடர்ந்து டைமிங் பஞ்ச்  டொயலாக்குகளை பேசி ரசிகர்களை கவர்கிறார் அபிராமி. படத்தில் நடித்திருக்கும் நடிகர்கள், நடிகைகள் அனைவரும் பார்வையாளர்களை சிரிக்க வைக்க வேண்டும் என்ற ஒரே காரணத்திற்காக தங்களின் இயல்பை மீறி பேசி, நடித்திருக்கிறார்கள்.

இது சில இடங்களில் எரிச்சலையும், சில இடங்களில் நமுட்டு சிரிப்பினையும் வரவழைக்கிறது. பொதுவாக இதுபோன்ற கொமடி படங்களில் லாஜிக் பார்க்கக் கூடாது. ஒன்லி மேஜிக்கை மட்டும் தான் பார்க்க வேண்டும் என்பார்கள். அந்த வகையில் இந்தப் படம் கமர்சியல் திரைப்படங்களை ஜாலியாக நண்பர்களுடனும் விருப்பத்திற்குரியவர்களுடனும் பட மாளிகையில் ரசிக்க வேண்டும் என விரும்புபவர்களுக்கு ஏற்ற மசாலா படம்.