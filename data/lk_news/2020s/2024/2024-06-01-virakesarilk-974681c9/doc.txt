Factum Perspective: இந்தியாவின் வெளியுறவுக் கொள்கையில் இலங்கையின் இருப்பு

தேசிய மக்கள் சக்தி (NPP) கட்சியின் இலங்கை பாராளுமன்ற உறுப்பினரான அனுரகுமார திஸாநாயக்கவின் சமீபத்திய இந்திய விஜயம் ஊடகங்களில் தலைப்புச் செய்தியாக காணப்பட்டது. இந்தியா இந்த ஆண்டு இறுதியில் இலங்கை ஜனாதிபதி தேர்தலில் போட்டியிடும் மற்ற கட்சிகளின் தலைவர்களை அழைக்கும் என்ற சந்தேகம் பரவியது.

எவ்வாறாயினும், NPP க்கான அதனது ஆரம்ப அழைப்பின் அடிப்படையில், வெளிநாட்டு தரப்பினர்கள் இப்போது இலங்கை அரசியலின் நிலையை சரியாக அளவிடுகிறார்கள் என்பதை நாம் ஊகிக்கலாம்.

ஜனரஞ்சகத்தின் மீதான அதனது வெற்றி மற்றும் வலிமையான மூன்றாம் தரப்பாக முக்கியத்துவம் பெற்றதன் மூலம், NPP இலங்கையின் பாரம்பரிய இரு கட்சி முறைமையை தீர்க்கமாக முறித்துக் கொண்டது. எதிர்காலத்தை நோக்கிய ஓர் பார்வையுடன், இந்தியா தனது முக்கிய போட்டியாளரான சீனாவிற்கு முன்னராக NPP உடனான தனது உறவுகளைக் குறிக்க முன்னணியில் உள்ளது.

இந்தியப் பெருங்கடலில் இலங்கை ஒரு மூலோபாய நிலையை கொண்டிருக்கின்றது. இலங்கையின் மிகப்பெரிய வர்த்தக பங்காளராக இந்தியா உள்ளது. NPP குழுவின் சமீபத்திய விஜயத்தின் போது கூட, சந்தேகத்திற்கு இடமின்றி பிராந்தியத்தில் இந்தியாவின் மேலாதிக்கத்தை விரிவுபடுத்தும் பொருளாதார ஒத்துழைப்பு குறித்த ஆக்கபூர்வமான கலந்துரையாடல்கள் நடைபெற்றுள்ளன.

ஒரு சோசலிச கட்சியுடன் இறுக்கமான உறவை உருவாக்கும் இந்தியாவின் விருப்பத்தின் முக்கியத்துவம், பிராந்தியத்தில் சீனாவின் மேலாதிக்க ஆட்சிக்கு எதிராக ஒரு இரகசிய தந்திரோபாயமாக செயற்படும் திறனில் உள்ளது. NPPயின் திட்டம் எவ்வாறு பிராந்திய மற்றும் அரச தேசிய பாதுகாப்பின் அடிப்படையில் அவர்களின் நலன்களை பாதுகாக்கும் என்று குழுவிடம் இந்தியா கேட்டதாக கூறப்படுகிறது.

ஒவ்வொரு அரசும் தனது "செல்வாக்கு மண்டலத்தை" பிராந்தியத்திற்குள் வைத்திருக்க விரும்புகிறது. இலங்கை அதன் முக்கியத்துவத்தை தவறாக புரிந்து கொண்ட காலங்கள் உள்ளதுடன், அதன் பலனாக, விளைவுகளை சந்தித்துமுள்ளது. 1980 களில் மேற்கு நாடுகளுடன் ஜனாதிபதி ஜெயவர்த்தனவின் உறுதியான கூட்டணி இதற்கு ஓர் உதாரணமாகும்.

இந்தியாவின் உறவுகளில் புவிசார் அரசியல் முரண்பாடான காலப்பகுதிகள் இருந்தபோதிலும், நாட்டின் வெளியுறவுக் கொள்கை நீண்ட காலமாக அண்டை நாடுகள் முதலில் என்ற அணுகுமுறையை முன்னிறுத்தியுள்ளது. ஒரு சில இலங்கை ஜனாதிபதிகளும் கூட இந்தியாவை அடிபணிய வைப்பது தம்மை தோற்கடிக்கும் செயலாகும் என்பதால் தங்களது நாடு வேறு ஒரு அரசாங்கத்துடனும் ஒத்துழைக்காது என்று உறுதியளித்துள்ளனர்.

இலங்கையின் உள்நாட்டுப் பிரச்சினைகள் குறித்து இந்தியா தொடர்ந்து உண்மையான அக்கறையை வெளிப்படுத்தி வருகின்றது. பொருளாதார அபிவிருத்தி மற்றும் கலாச்சார இணைப்பு போன்ற பரந்த கருப்பொருள்களைத் தவிர, இலங்கையில் உள்ள தமிழ் சமூகம் தொடர்பான குறிப்பான தனிமைப்படுத்தப்பட்ட சம்பவங்கள் எப்போதும் அவர்களின் கவனத்தை ஈர்த்துள்ளன. அவற்றில் தோட்டத் தொழிலாளர்கள் மற்றும் இலங்கை இன நெருக்கடி தொடர்பான பிரச்சினைகள் முதன்மையானவையாகும்.

“தமிழ்க் காரணம்” பற்றிய இந்தியாவின் பிரச்சாரம் சமீபகாலமாக மிகவும் தாழ்த்தப்பட்டிருப்பதை அவதானிக்க முடிகிறது. எப்போதுமே 13+ ஆசை இருந்தாலும், தற்போதைய சூழலில் விவாதம் அதன் மதிப்பை இழந்துவிட்டது. அநுரகுமார திஸாநாயக்க கூறுவது போல் NPP விஜயத்தின் போது கூட இது ஒரு கலந்துரையாடல் விடயமாக இருக்கவில்லை. எவ்வாறாயினும், இந்தியாவின் தமிழ்நாடு காரணியுடன் ஒன்றோடொன்று இணைக்கப்பட்டுள்ள இலங்கையின் "இன மோதல்" எவ்வாறு இரு நாடுகளுக்கும் இடையிலான இருதரப்பு உறவுகளில் நீடித்த தாக்கங்களை ஏற்படுத்துகிறது என்பதை ஒருபோதும் குறைத்து மதிப்பிடக்கூடாது.

இலங்கை இனப்பிரச்சினை மற்றும் அதன் பின்விளைவுகள் மீதான தமிழக அரசின் உள்ளார்ந்த அக்கறையானது ஆழமான காரணங்களைக் கொண்டுள்ளது. தென்னிந்திய திராவிடர்களின் நேரடி வழித்தோன்றல்களான மற்றும் நெருங்கிய கலாச்சார, மத மற்றும் மொழியியல் உறவுகளைத் தக்கவைத்துக்கொள்ளுகின்ற இலங்கைத் தமிழர்களின் கரிசனங்களுக்குக் குரல் கொடுப்பது தங்களின் மேலான கடமை என்று அவர்கள் நம்புகிறார்கள்.

2014ல் ஆரம்பித்த பிரதமர் நரேந்திர மோடியின் முதலாவது ஆட்சிக் காலத்தின் போதும் அதற்கு முன்னரும் தமிழகத்தின் நன்கு அடித்தளமிடப்பட்ட பிரச்சினைகள் ஓரளவிற்கு மறுக்க முடியாதவையாகும். 2019 ஆம் ஆண்டு தனது இரண்டாவது பதவிக்காலத்தில் பிரதமர், இந்தியாவில் நீண்டகாலமாக இருந்த கூட்டணி அமைப்பை தோற்கடித்து ஒரு கட்சி மேலாதிக்கத்தை (பாஜக கட்டுப்பாட்டிலான) மீண்டும் பெற்றார்.

பிராந்தியக் கட்சிகள், கூட்டணி அரசாங்கங்கள் மூலமாக மத்திய அரசின் புவிசார் அரசியல் உறவுகள் மற்றும் கொள்கை உருவாக்கங்களில் செல்வாக்கு மிக்க நிலையைக் பெற்றன. இதன் மூலம், ஓர் பாரிய சமஷ்டி அரசினுள், அண்டை நாடுகளுடனான இந்தியாவின் உறவுகள், அடுத்தடுத்த இந்திய மாநிலங்களில் உடனடி வீழ்ச்சியை ஏற்படுத்தியுள்ளன.

ஒரு பேச்சுவார்த்தை மற்றொரு பேச்சுவார்த்தைக்கான செயன்முறை மற்றும் முடிவில் தாக்கம் செலுத்துகின்ற அல்லது தீர்மானிக்கின்ற "இரட்டை முனை இராஜதந்திம்" கூட்டு அரசாங்க முறைமைகளில் முக்கிய நிகழ்வுகளாகும். இந்த பாரம்பரிய அமைப்பிற்குள் இந்தியா நீண்ட காலமாக போராடியதுடன், மத்திய அரசு முதன்மை பேச்சுவார்த்தையாளராக செயற்படுவதுடன் மாநில மற்றும் மத்திய அரசாங்கங்களின் நலன்களை இரண்டு தனித்தனி தளங்களில் சமரசம் செய்கின்றது.

ஒரு மட்டத்தில் எடுக்கப்பட்ட நடவடிக்கைகள் மற்றொன்றின் முடிவை பாதிக்கும் என்பதால், பேச்சுவார்த்தையாளர் உள்ளக மற்றும் வெளிப்புற கோரிக்கைகளை கையாள முயற்சிப்பதில் ஓர் மூலோபாய சிக்கலைக் கொண்டிருக்கிறார்; இதன் விளைவாக, கொள்கை தொடர்பாக எடுக்கப்பட்ட முடிவுகள் இரு நிலைகளிலும் உள்ள வாய்ப்புகள் மற்றும் தடைகளால் வடிவமைக்கப்படுகின்றன.

எனவே, மோடியின் நிர்வாகத்திற்கு முன்பு, நாங்கள் இந்தியாவில் மத்திய அரசு போராட்டம் மற்றும் உள்நாட்டு செல்வாக்கின் காரணமாக வெளியுறவுக் கொள்கையை முடிவு செய்தமையை அடிக்கடி பார்த்தோம். நாடு ஒன்றையொன்று சார்ந்து ஆனால் இறையாண்மை கொண்டதாக இருக்கும் வரை, வெளியிலிருந்து-உள்ளான மற்றும் உள்ளிருந்து-வெளியேயான பரிமாணங்களுக்கான சகிப்புத்தன்மை வலியுறுத்தப்பட வேண்டும். இதனால், இந்த முக்கோண உறவுமுறை தமிழ்நாடு காரணியை இலங்கையுடனான இந்தியாவின் வெளிநாட்டு உறவுகளுடன் உடைவுறாமல் அப்படியே வைத்திருந்தது.

அண்மைக் காலத்தில் இந்திய மத்திய அரசு தனது வெளியுறவுக் கொள்கை தொடர்பாக எடுத்த முடிவுகளில் தமிழ்நாடு காரணி செல்வாக்கு செலுத்துவது நிறுத்தப்பட்டுள்ளது. ஒரு கட்சி மேலாதிக்க முறைமைக்குள், முக்கோண உறவுமுறை முடிவுக்கு வந்துள்ளது. இந்தியாவில் நடைபெற்ற பல மாநில சட்டமன்றங்களுக்கான அண்மைய தேர்தல்களில், இந்துக்கள் பெரும்பான்மையாக உள்ள மாநிலங்களில் பாஜக தெளிவான வெற்றியைப் பெற்றதுடன், இந்தியா முழுவதும் பாஜக  பேணுகின்ற ஒரு கட்சி ஏகபோகத்தை நிரூபித்தது.

பிரதமர் மோடியின் இந்துத்துவம் இந்துக்கள் பெரும்பான்மையாக இருக்கும் இந்திய மாநிலங்களில் ஆதிக்கம் செலுத்துகிறது. "வேறு" எனும் உணர்வு இந்துக்கள் அல்லாத மதக் குழுக்களுடன் இணைக்கப்பட்ட சுற்றயலில் தள்ளப்பட்டு வறுமைக்கு ஆளாக்கப்பட்டுள்ளது. இதன்மூலம், வளரும் சக்தியாக இந்தியாவின் அந்தஸ்துக்கு ஏற்ப புதுடில்லி அதிகமான கடமைகளை மேற்கொள்வதுடன்  வலுவற்ற பிராந்தியக் கட்சிகளுடன் அதிக மையப்படுத்தப்பட்ட ஜனநாயகத்தில் வெளியுறவுக் கொள்கை முடிவுகளை மேற்கொள்கின்றது.

இந்தியாவில் பல மாநில சட்டசபைகளுக்கான சமீபத்திய தேர்தல்களின் முடிவுகள், ஒரு கட்சியால் கட்டுப்படுத்தப்படுகின்ற பெரும்பான்மை அரசாங்கம் வெற்றிபெறக்கூடிய இந்த ஆண்டு பொதுத் தேர்தல்களின் முடிவுகளைக் காட்டுகிறது. எவ்வாறாயினும், வேறுவிதமாக மாற்றமடைந்தால், இலங்கைக்கும் இந்தியாவுக்கும் இடையிலான சர்வதேச உறவுகளில் தமிழ்நாட்டு காரணி தவிர்க்க முடியாத வகையில் பெரிய அதிர்வுகளை ஏற்படுத்தும்.

தங்களது உறவின் பலன்களை அதிகப்படுத்த, இலங்கையர்கள் இந்தியாவின் உள்நாட்டு அரசியலில் ஏற்படும் மாற்றங்கள் குறித்து மிகுந்த விழிப்புணர்வுடன் இருக்க வேண்டும்.

லக்மாலி பாக்யா மனம்பேரி இலங்கையில் உள்ள ஆசிய பசுபிக் தகவல் தொழில்நுட்ப நிறுவனம் அல்லது APIIT சட்டக் கல்லூரியில் சட்ட விரிவுரையாளராவார். அவரை lakmali.manamperi3@gmail.com என்ற மின்னஞ்சல் முகவரியில் தொடர்பு கொள்ளலாம்.

Factum என்பது ஆசிய – பசுபிக்கை மையமாக கொண்ட சர்வதேச உறவுகள், தொழில்நுட்ப ஒத்துழைப்பு மற்றும் மூலோபாய தொடர்புகள் பற்றிய சிந்தனைக் குழுவாகும், அதனை www.factum.lk மூலமாக அணுகலாம்.

இங்கே வெளிப்படுத்தப்பட்ட கருத்துக்கள் ஆசிரியரின் சொந்தக் கருத்துக்கள் என்பதுடன் நிறுவனத்தின் பிரதிபலிப்புக்களாக இருக்க வேண்டிய அவசியமில்லை.