ශ්‍රී ලංකා පිලේ පසුබෑම ගැන ඇමති කට අරී

ඉතිහාසයේ පළමු වරට 20-20 ලෝක කුසලාන තරගාවලියක පළමු වටයෙන්ම ඉවත්වීමට ශ්‍රී ලංකා කණ්ඩායමට මෙවර සිදුවූ අතර ක්‍රීඩා අමාත්‍යවරයා ද ඒ පිළිබඳව අදහස් පළ කෙරිණි.

එහිදී අමාත්‍ය හරීන් ප්‍රනාන්දු මහතා සඳහන් කර සිටියේ, මෙලෙස තරග පරාජය වීම වසර ගණනාවක් පුරා පැවති ප්‍රශ්නයක් බවත් එය විසඳීමට නම් දීර්ඝ කාලීන විසඳුමක් අවශ්‍ය බවය.

ප්‍රශ්නය - ක්‍රීඩා අමාත්‍යවරයා විදිහට ක්‍රිකට් සඳහා ඉදිරියේදී ගන්න ක්‍රියාමාර්ග මොනවද ?

"මම ක්‍රිකට් ගහන්න බලාපොරොත්තු වෙනවා. ක්‍රීඩා ඇමති විදියට මම මොනවා කරන්න ද කියලා නේ ඔබ තුමා අහන්නේ. ඉතින් මැච් පැරදුනාට මම මොනවා කරන්න ද?. එහෙනම් මම ක්‍රිකට් ගහන්න යන්‍න ‍ෙඕනේ . ඉතින් එහෙම කරන්න බෑ. මේ අවුරුදු ගානක් තිස්සේ ඇදීගෙන ආව ප්‍රශ්නයක්. විසඳන්න නම් දීර්ඝකාලීන විසඳුමක් ඕනේ. අපි භාර ගන්නකොටත් මේක තහනම් වෙලා. හැමදේම අවුල් වෙලා අච්චාරු වෙලා තියෙන්නේ"

ඉතිහාසයේ පළමු වරට 20-20 ලෝක කුසලාන තරගාවලියක පළමු වටයෙන්ම ඉවත්වීමට ශ්‍රී ලංකා කණ්ඩායමට මෙවර සිදුවිය.

ඒ නෙදර්ලන්තයට එරෙහිව ඊයේ (13) පැවති තරගය බංග්ලාදේශ කණ්ඩායම ලකුණු 25කින් ජය ගැනීමත් සමගය.

බංග්ලාදේශය සහ නෙදර්ලන්ත තරගයට ආරම්භයේ දී වර්ෂාවෙන් බාධා එල්ල වූවත් පසුව තරගය ආරම්භ වුයේ ශ්‍රී ලංකා කණ්ඩායමේ බලාපොරොත්තු බොඳ කරමිනි.

තරගයේ පළමුව පන්දුවට පහරදුන් බංග්ලාදේශය නියමිත පන්දුවාර 20 අවසානයේදී කඩුලු 5ක් දැවි ලකුණු 159ක් රැස්කළේය.

ලකුණු 160ක ජයග්‍රාහි ඉලක්කයක් හඹායෑමට පිටියට පිවිසි නෙදර්ලන්තයට නියමිත පන්දුවාර 20දී කඩුලු 8ක් දැවි රැස්කරගත හැකිවූයේ ලකුණු 134ක් පමණි.

ඒ අනුව ඊයේ තරගය ලකුණු 25කින් ජයගැනීමට බංග්ලාදේශය සමත්වීමත් සමඟ 20-20 ලෝක කුසලාන තරගාවලියේ සුපිරි 8 දෙනාගේ වටයට පිවිසීමට ශ්‍රී ලංකාවට තිබු අවසන් බලාපොරොත්තුවත් බොඳව ගියේය.

ශ්‍රී ලංකා කණ්ඩායම 20-20 ලෝක කුසලාන ක්‍රිකට් තරගාවලියක මූලික වටයෙන් ඉවත් වූ පළමු අවස්ථාව මෙයයි.

2014 වසරේදී 20-20 ලෝක ශූරයන් බවට පත්වීමෙන් පසු ශ්‍රී ලංකාව අනතුරුව පැවති කිසිදු 20-20 ලෝක කුසලාන තරගාවලියක අවසන් පූර්ව වටයකට සුදුසුකම් ලබා ගැනීමට සමත්වී නැත.

මේ අතර පන්දුවාර 20 ලෝක කුසලාන ක්‍රිකට් තරගාවලියේ ඇෆ්ගනිස්තානය සහ පැපුවා නිව්ගිනියාව අතර පැවති තරගය කඩුලු 7කින් ඇෆ්ගනිස්තානය ජයගැනීමත් සමඟ සුපිරි 8 දෙනාගේ වටයට පිවිසීමට නවසීලන්තයට තිබු අවස්ථාවත් අද ගිලිහි ගියේය.

ඒ අනුව ඉතිහාසයේ පළමු වරට 20 - 20 ලෝක කුසලාන ක්‍රිකට් තරගාවලියේ පළමු වටයෙන් ඉවත්වීමට නසීලන්ත පිලට ද සිදුවිය.

ලෝක කුසලාන ක්‍රිකට් තරගාවලියේ සුපිරි 8 දෙනාගේ වටයට මේ දක්වා සුදුසුකම් ලබාඇත්තේ ඉන්දියාව, ඔස්ට්‍රේලියාව, ඇෆ්ගනිස්තානය, බටහිර ඉන්දීය කොදෙව් කණ්ඩායම සහ දකුණු අප්‍රිකාවයි.

මේ අතර මෙවර 20-20 ලෝක කුසලාන තරගාවලියේදි ශ්‍රී ලංකා පිල් පසුබෑම පිළිබඳ මාධ්‍යවේදීන් අද ගාල්ලේදී ක්‍රීඩා අමාත්‍ය හරීන් ප්‍රනාන්දු මහතාගෙන් විමසීමක් කළේය.