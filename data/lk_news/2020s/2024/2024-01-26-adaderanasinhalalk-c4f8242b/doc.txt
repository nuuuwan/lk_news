අමාත්‍ය සනත් නිශාන්තගේ දේහය ආරච්චිකට්ටුව ට රැගෙන යාම ඇරඹෙයි

ඊයේ (25) උදෑසන කටුනායක - කොළඹ අධිවේගී මාර්ගයේදී සිදුවූ අනතුරකින් ජීවිතක්ෂයට පත්වූ රාජ්‍ය අමාත්‍ය සනත් නිශාන්ත මහතා ගේ දේහය අද (26) ආරච්චිකට්ටුව ට රැගෙන යාමට නියමිතය.

අප වාර්තාකරු පැවසුවේ, මහජන ගෞරවය සඳහා කොළඹ, බොරැල්ල ජයරත්න මල් ශාලාවේ තබා තිබූ දේහය මීට සුළු මොහොතකට පෙර ඉන් පිටතට ගත් බවය.

ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන යන මහත්වරු මෙන්ම මැති ඇමතිවරු ඇතුළු විශාල පිරිසක් ඊයේ රාත්‍රියේ සිට ඒ මහතාගේ දේහයට අවසන් ගෞරව දැක්වීමට බොරැල්ල ජයරත්න මල්ශාලාව වෙත පැමිණියහ.

අද පෙරවරුවේ හිටපු ජනාධිපති ගෝඨාභය රාජපක්ෂ, කථානායක මහින්ද යාපා අබේවර්ධන යන මහත්වරු ඇතුළු පිරිසක් දේහයට අවසන් ගෞරව දැක්වීමට පැමිණ තිබුණි.

හිටපු ජනාධිපති මහින්ද රාජපක්ෂ මහතා ද අද දහවල් මල් ශාලාවට පැමිණ රාජ්‍ය අමාත්‍යවරයාගේ දේහයට අවසන් ගෞරව දැක්වීය.

දේහය අද දහවල් ආරච්චිකට්ටුවේ පිහිටි සනත් නිශාන්ත මහතාගේ නිවස වෙත රැගෙන යාමට නියමිතය.