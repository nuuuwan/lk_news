கொலை செய்துவிட்டு நாட்டை விட்டு தப்பி ஓடியவர் கைது

டுபாய் அரசால் கைது செய்யப்பட்டு குற்றப் புலனாய்வுத் திணைக்கள அதிகாரிகளால் இலங்கைக்கு அழைத்து வரப்பட்ட சந்தேகநபரிடம் மேற்கொள்ளப்பட்ட விசாரணைகளில் பல அதிர்ச்சித் தகவல்கள் வெளிவந்துள்ளன.

நுகேகொட, ஜம்புகஸ்முல்ல பிரதேசத்தில் வசிக்கும் 45 வயதுடைய வர்த்தகர் ஒருவரே டுபாயில் இருந்து நாட்டுக்கு அழைத்து வரப்பட்டுள்ளார்.

விசாரணைகளின் போது இவர், நபர் ஒருவரை சுட்டுக் கொன்றுவிட்டு, கொலைக்கு பயன்படுத்திய துப்பாக்கியை நுகேகொட பகுதியில் புதைத்து விட்டு டுபாய்க்கு தப்பிச் சென்று தலைமறைவாகியுள்ளதாக தெரியவந்துள்ளது.

இவருடைய வாக்குமூலத்தின் அடிப்படையில் கொலைக்கு பயன்படுத்தப்பட்ட துப்பாக்கி  புதைத்து வைக்கப்பட்டிருந்த நிலையில் குற்றப்புலனாய்வு பிரிவினரால் மீட்கப்பட்டுள்ளது.

டுபாய் அரசினால் பிறப்பிக்கப்பட்ட சிவப்பு பிடியாணையின் பேரில் டுபாய் பொலிஸாரால் சந்தேக நபர் கைது செய்யப்பட்டுள்ளார். அதன்படி குற்றப் புலனாய்வு திணைக்கள அதிகாரிகள் குழு டுபாய் சென்று சந்தேக நபரை கடந்த 12ஆம் திகதி இலங்கைக்கு அழைத்து வந்துள்ளனர்.

குற்றப் புலனாய்வுத் திணைக்களத்தின் கொலை மற்றும் ஒழுங்கமைக்கப்பட்ட குற்றப் புலனாய்வுப் பிரிவின் அதிகாரிகள் சந்தேக நபரை நீதிமன்றில் ஆஜர்படுத்தியதன் பின்னர் 90 நாட்கள் விளக்கமறியலில் வைக்க உத்தரவு பெற்றுள்ளனர்.

இதன்போதே, கொலைக்கு பயன்படுத்தப்பட்ட பிரவுனிங் ரக துப்பாக்கியை ஜம்புகஸ்முல்ல மாவட்டத்தின் நுகேகொட பிரதேசத்தில் உள்ள காணி ஒன்றில் புதைத்து வைத்திருந்ததை தெரிவித்துள்ளார்.

சம்பவம் தொடர்பில் கொலை மற்றும் ஒழுங்கமைக்கப்பட்ட குற்றப் புலனாய்வுப் பிரிவினர் மேலதிக விசாரணைகளை மேற்கொண்டு வருகின்றனர். R