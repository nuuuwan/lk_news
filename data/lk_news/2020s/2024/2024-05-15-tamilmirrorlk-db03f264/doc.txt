அச்சுறுத்தல்களுக்கு மத்தியில், முள்ளிவாய்க்கால் கஞ்சி

மட்டக்களப்பில், முள்ளிவாய்க்கால் கஞ்சி வழங்கும் நிகழ்வு, பொலிஸாரின் கடுமையான தடைகளையும் மீறி, பல்வேறு அச்சுறுத்தல்களுக்கு மத்தியில், செவ்வாய்க்கிழமை (14) விநியோகிக்கப்பட்டது.

கஞ்சி வாரத்தின் 3 நாள் கஞ்சி வழங்கும் நிகழ்வு   செவ்வாய்க்கிழமை (14) இடம்பெற்றது.  அதில்,  பங்குபற்ற சென்ற தமிழ்  தேசிய மக்கள் முன்னணி கட்சியின் தேசிய அமைப்பாளரை பங்கு கொள்ள விடாது பொலிஸார் விரட்டியடித்தனர்.

தமிழன அழிப்பின் கஞ்சிவாரத்தையிட்டு மட்டக்களப்பு நகர் சுமைதாங்கி சந்தியிலுள்ள விநாயர் ஆலைய முன்றலில், வலிந்து காணாமல் ஆக்கப்பட்டோரின் உறவுகளின் சங்கத்தின் ஏற்பாட்டில்    கஞ்சி வழங்க ஏற்பாடு செய்யப்பட்டது.

அதில், முன்னாள் பாராளுமன்ற உறுப்பினர் ஞா.சிறிநேசன், வலிந்துகாணாமல் ஆக்கப்பட்ட உறவினர்கள், மனித உரிமை செயற்பாட்டாளர் லவக்குமார் உட்பட பலர் கலந்து கொண்டு கஞ்சி காய்ச்சும் நடவடிக்கையினை முன்னெடுத்தனர்.

இதன்போது,  பொது சுகாதார பரிசோதகர்களுடன் அங்கு சென்ற பொலிஸார்,   முகக்கவசம், தலைக்கவசம், கையுறை பாவிக்கவேண்டும் சுகாதாரமாக காய்ச்சவேண்டும் என பல்வேறு நெருக்கடிகளை கொடுத்து கஞ்சியை காய்ச்சவிடாது தடைகளை ஏற்படுத்தினர்.

பொலிஸாருடனும் பொது சுகாதார பரிசோதகருடனும் கடும் வாக்குவாதங்களில் ஈடுபட்ட, அங்கிருந்த மக்கள், நெருக்கடிகளுக்கு மத்தியில் கஞ்சியை காய்ச்சினர்.

அதன்பின்னர், வீதியால் சென்ற மக்களுக்கு கஞ்சியை வழங்கு விடாது போக்குவரத்து பொலிஸார் குவிக்கப்பட்டு அந்த பகுதியில் வாகனங்களோ, மோட்டார் சைக்கிள்களையோ நிறுத்த விடாது தடைகளை ஏற்படுத்தினர்.

கஞ்சி வழங்கும் நிகழ்வில் பங்கேற்பதற்காக மோட்டார் சைக்கிளில்  சென்ற தமிழ் தேசிய மக்கள் முன்னணியின் தேசிய அமைப்பாளர் த. சுரேஸின் மோட்டார் சைக்கிளை அங்கு நிறுத்த விடாது  பொலிஸார் தடுத்தனர். அதனையடுத்து, அவருக்கும் பொலிஸாருக்கும் இடையில் கடும் வாக்குவாதம் ஏற்பட்டது, அவரின் போக்குவரத்து ஆவணங்களை சோதனை செய்த பொலிஸார், கஞ்சு வழங்கும் நிகழ்வில் பங்கு கொள்ள விடாது தடுத்து விரட்டியடித்தனர்.