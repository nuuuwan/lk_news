சபாநாயகரின் செயற்பாடுகள் மக்கள் மத்தியில் கேலிக் கூத்தாகியுள்ளன - சந்திம வீரக்கொடி சாடல்

சபாநாயகர் மஹிந்த யாப்பா அபேவர்தனவின் செயற்பாடுகள் ஒட்டுமொத்த மக்கள் மத்தியில் கேலிக்கூத்தாக்கப்பட்டுள்ளன. சபாபீடத்தில் தலைமை தாங்குபவர்கள் அனைவரும் வெட்கப்படும் வகையில் சபாநாயகரின் செயற்பாடுகள் காணப்படுகின்றன என எதிரணியின் சுயாதீன பாராளுமன்ற உறுப்பினர் சந்திம வீரக்கொடி தெரிவித்தார்.

பாராளுமன்றத்தில் செவ்வாய்க்கிழமை  (05) இடம்பெற்ற பிணைப்பொறுப்பளிக்கப்பட்ட கொடுக்கல் வாங்கல்கள் சட்டமூலம் உள்ளிட்ட நிதித்துறையுடன் தொடர்புடைய சட்டமூலங்கள் மீதான விவாதத்தில் உரையாற்றுகையில் மேற்கண்டவாறு குறிப்பிட்டார்.

புதிய பொலிஸ்மா அதிபர் நியமனத்தில் அரசியலமைப்பு மீறப்பட்டுள்ளது.சபாநாயகரின் செயற்பாடுகளினால் புதிய பொலிஸ்மா அதிபரும் அவமதிக்கப்பட்டுள்ளார்.சபாநாயகர் மஹிந்த யாப்பா அபேவர்தனவின் செயற்பாடுகள்  மக்கள் மத்தியில் கேலிக்கூத்தாக்கப்பட்டுள்ளன. சபைக்கு தலைமை தாங்குபவர்கள் அனைவரும் வெட்கப்படும் வகையில் சபாநாயகரின் செயற்பாடுகள் காணப்படுகின்றன.

புதிய பொலிஸ்மா அதிபர் நியமனம் தொடர்பில் அரசியலமைப்பு பேரவை கூடிய போது பொலிஸ்மா அதிபர் பெயர் பரிந்துரை முன்மொழிவுக்கு ஆதரவாக 4 பேரும் எதிராக 2 பேரும் வாக்களித்துள்ளனர். இருவர் வாக்களிப்பில் கலந்துக் கொள்ளவில்லை.வாக்களிப்பில் சமநிலை காணப்படும் சந்தர்ப்பத்தில் மாத்திரமே சபாநாயகர் வாக்களிக்க முடியும் என அரசியலமைப்பு பேரவையின் விடயதானத்தில்  41ஆவது பிரிவில் தெளிவாக குறிப்பிடப்பட்டுள்ளது.

அரசியலமைப்பு பேரவையின் கூட்டம் முடிந்து வீட்டுக்கு சென்றதன் பின்னர் சபாநாயகர் ' புதிய பொலிஸ்மா அதிபர் நியமனத்தில் இரண்டு உறுப்பினர்கள் வாக்களிப்பில் கலந்துக் கொள்ளவில்லை.ஆகவே அவர்கள் குறித்த முன்மொழிவுக்கு எதிராக வாக்களித்துள்ளதாக கருதி எனது தீர்மானமிக்க வாக்கினை வழங்குவதாக 'ஜனாதிபதிக்கு எழுத்து மூலமாக அறிவித்துள்ளார்.இது முற்றிலும் அரசியலமைப்புக்கும்,அரசியலமைப்பு பேரவையின் வழிமுறைகளுக்கும் எதிரானது.

சபாநாயகரின் நிலைப்பாட்டில் இருந்துக் கொண்டு பார்த்தால் பாராளுமன்றத்தில் ஒரு சட்டமூலத்துக்கு எதிராக எதிர்க்கட்சியினர் வாக்களிக்கின்றனர்.பெரும்பாலான உறுப்பினர்கள் வாக்களிப்பில் கலந்துக் கொள்வதில்லை.அவ்வாறாயின் வாக்களிப்பில் கலந்துக் கொள்ளாதவர்களின் எண்ணிக்கையை எதிர்ப்பு என்று கருத முடியுமா,அவ்வாறாயின் இதுவரை காலமும் நிறைவேற்றப்பட்ட அனைத்து சட்டங்களையும் இரத்து செய்ய வேண்டும்.சபாநாயகரின் கருத்துக்களும்,நிலைப்பாடுகளும் தவறானது என்றார்.