பென்ஸ் - வெஸ்லி சமஅளவில் மோதல் ; பென்ஸ் வீரர்கள் அக்ஷான், மெவன் பிரகாசிப்பு

புனித ஆசீர்வாதப்பர் கல்லூரிக்கும் வெஸ்லி கல்லூரிக்கும் இடையில் பி.சரவணமுத்து ஓவல் விளையாட்டரங்கில் வெள்ளிக்கிழமை (23) ஆரம்பமான வண. ஜேம்ஸ் காட்மன் கிண்ணத்துக்கான 4ஆவது வருடாந்த 2 நாள் கிரிக்கெட் போட்டியில் புனித ஆசீர்வாதப்பர் வீரர்கள் இருவர் பிரகாசித்த போதிலும் போட்டி சம அளவில் மோதிக்கொள்ளப்பட்ட வண்ணம் உள்ளது.

புனித ஆசீர்வாதப்பர் சார்பாக துடுப்பாட்டத்தில் உதவி அணித் தலைவர் அர்ஷான் ஜோசப் 40க்கும் மேற்பட்ட ஓட்டங்களைப் பெற்றதுடன் பந்துவீச்சில் மெவான் திசாநாயக்க 5 விக்கெட் குவியலைப் பதிவு செய்தார்.

எனினும் முதலாம் நாள் ஆட்டத்தை ஒட்டுமொத்தமாக ஒப்பிடுகையில் இரண்டு அணிகளும் சம அளவில் மோதிக்கொள்வதாக தென்படுகிறது.

அப் போட்டியில் முதலில் துடுப்பெடுத்தாடிய புனித ஆசீர்வாதப்பர் அணி முதல் இன்னிங்ஸில் சகல விக்கெட்களையம் இழந்து 150 ஓட்டங்களைப் பெற்றது.

புனித ஆசீர்வாதப்பர் அணி ஒரு கட்டத்தில் 3 விக்கெட்களை இழந்து 35 ஓட்டங்களை மாத்திரம் பெற்றிருந்தது.

இந் நிலையில் ஜனிந்து நந்தசேனவுடன் 4ஆவது விக்கெட்டில் ஜோடி சேர்ந்த அணித் தலைவர் சண்முகநாதன் ஷாருஜன் 57 ஓட்டங்களைப் பகிர்ந்து அணியை வீழ்ச்சியிலிருந்து மீட்டார்.

ஷாருஜன் 29 ஓட்டங்களைப் பெற்று ஆட்டம் இழக்க சொற்ப நேரத்தில் ஜனிந்து திசாநாயக்க 30 ஓட்டங்களுடன் வெளியேறினார்.

மத்திய வரிசையில் திறமையாகத் துடுப்பெடுத்தாடிய இடதுகை துடுப்பாட்ட வீரரும் உதவி அணித் தலைவருமான அர்ஷான் ஜோசப் 42 ஓட்டங்களைப் பெற்று 8ஆவதாக ஆட்டம் இழந்தார்.

வெஸ்லி பந்துவீச்சில் லினால் சுபசிங்க 40 ஓட்டங்களுக்கு 4 விக்கெட்களையும் அணித் தலைவர் சனிது அமரசிங்க 45 ஓட்டங்களுக்கு 4 விக்கெட்களையும் கைப்பற்றினர்.

பதிலுக்கு முதல் இன்னிங்ஸில் துடுப்பெடுத்தாடி வரும் வெஸ்லி கல்லூரி முதலாம் நாள் ஆட்ட நேர முடிவில் 8 விக்கெட்களை இழந்து 122 ஓட்டங்களைப் பெற்றிருந்தது.

நிதானத்துடன் துடுப்பாட்டத்தை ஆரம்பித்த வெஸ்லி அணி 26 ஓட்டங்களைப் பெற்றிருந்த போது கவிந்து அமரசிங்க 6 ஓட்டங்களுடன் ரன் அவுட் ஆனார். மொத்த எண்ணிக்கை அப்படியே இருக்கையில் மேலும் 2 விக்கெட்கள் சரிந்தன.

அதுவரை திறமையாகத் துடுப்பெடுத்தாடிய ப்ரெண்டன் பெர்னாண்டோ 20 ஓட்டங்களைப் பெற்று ஆட்டம் இழந்தார்.

லினால் சுபசிங்கவும் ஐ. செனுஜவும் 4ஆவது விக்கெட்டில் ஜோடி சேர்ந்து அணியை மீட்டெடுக்க முயற்சித்தனர். ஆனால், அவர்கள் இருவரும் 25 ஓட்டங்களைப் பகிர்ந்திருந்தபோது லினால் 20 ஓட்டங்களுடன் ஆட்டம் இழந்தார்.

தொடர்ந்து செனுஜவும் அனுக பஹன்சரவும் 5ஆவது விக்கெட்டில் 29 ஓட்டங்களைப் பகிர்ந்திருந்தபோது செனுஜ 13 ஓட்டங்களுடன் களம் விட்டகன்றார்.

அதன் பின்னர்  3 விக்கெட்கள் 17 ஓட்டங்கள் வித்தியாசத்தில் வீழ்ந்தன. (109 - 8 விக்.)

புனித ஆசீர்வாதப்பர் பந்துவீச்சில் மெவன் திசாநாயக்க 43 ஓட்டங்களுக்கு 5 விக்கெட்களையும் யொஹான் எதிரிசிங்க 38 ஓட்டங்களுக்கு 2 விக்கெட்களையும் கைப்பற்றினர்.