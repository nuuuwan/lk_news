අයහපත් කාලගුණය විශාල පිරිසක් පීඩාවට

පවතින කාලගුණික තත්ත්වය හමුවේ මේ වනවිට දිවයිනේ  දිස්ත්‍රික්ක 07ක පුද්ගලයින් 19,234 දෙනෙකු පීඩාවට පත්ව ඇති බව බලධාරීන් පවසයි.

එමෙන්ම නිවාස 32කට අර්ධ හානි සිදුව ඇති බවත් පුද්ගලයින් 1,140දෙනෙකු ආරක්ෂිත ස්ථාන කරා යොමු කර ඇති බවත් සඳහන් ය.

ගතවූ පැය 24තුළ වැඩිම වර්ෂාපතනය කුලියාපිටිය ප්‍රදේශයෙන් වාර්තාවූ අතර එය මිමි 141ක අගයකි.

මාතර දිස්ත්‍රික්කයට ඇදහැලෙන අධික වර්ෂාවත් සමග මාතර කඹුරුපිටිය ප්‍රධාන මාර්ගයට ගසක් කඩාවැටීම හේතුවෙන් ප්‍රදේශ රැසක විදුලිය විසන්ධි වී තිබුණි.

මේ අතර කොළඹ කිරුලපන පූර්වාරාම මාර්ගයේ ගමන්කරමින් තිබූ ත්‍රිරෝද රථයක් මතට ගසක අත්තක් කඩා වැටීමෙන් එහි ගමන්ගත් කාන්තාවක් සහ තවත් පුද්ගලයෙකු තුවාල ලබා කළුබෝවිල ශික්ෂණ රෝහලට ඇතුළත් කර ඇත.

ගාලු මුවදොර ජනාධිපති ලේකම් කාර්යාලය අසල ඉදි කෙරෙමින් තිබූ වෙසක් තොරණද පවතින අධික වර්ෂාව සහ සුළං හේතුවෙන් කඩා වැටී තිබුණි.

රාජාංගනය ජලාශයේ ජල මට්ටමද අඩි 32ක් දක්වා ඉහළ ගොස් ඇති අතර ඒ හේතුවෙන් ජලාශයේ වාන් දොරටු 2ක් අඩි දෙක බැගින් විවෘත කර තිබේ.

අංගමුව ජලාශයේද වාන් දොරටු දෙකම විවෘතකර ඇති අතර ඉන් පිටවන ජල ප්‍රමාණය තත්පරයට ඝණ අඩි 1200කි.

පුත්තලම, තබ්බෝව ජලාශයේ වාන් දොරටු 10ක් ද මේ වනවිට විවෘත කර තිබේ.

මේ අතර කැලණි, කළු, නිල්වලා යන ගංගා සහ අත්තනගලු ඔය ගංවතුර මට්ටමක් දක්වා වර්ධනය වී ඇතැයි වාරිමාර්ග දෙපාර්තමේන්තුව පවසයි.

පවතින අධික වැසි තත්ත්වය හේතුවෙන්  බදුල්ල, කොළඹ, ගාල්ල, ගම්පහ, කළුතර, මහනුවර, කෑගල්ල, රත්නපුර සහ කුරුණෑගල යන දිස්ත්‍රික්ක 09 සඳහා නායයාම් අනතුරු ඇඟවීම් නිවේදන නිකුත් කර තිබේ.