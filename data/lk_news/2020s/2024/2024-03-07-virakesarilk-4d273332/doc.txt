"வடக்கின் போர்" கிரிக்கெட் போட்டி இன்று ஆரம்பம்

"வடக்கின் போர்" என வர்ணிக்கப்படும் யாழ்ப்பாணம் மத்திய கல்லூரிக்கும் யாழ்ப்பாணம் பரியோவான் கல்லூரிக்கும் இடையிலான நூற்றாண்டு கால கிரிக்கெட் போட்டி இன்று வியாழக்கிழமை (7) ஆரம்பமாகியது.

117 ஆவது முறையாக இடம்பெறும் இப்போட்டி, இம்முறையும் யாழ்ப்பாணம் மத்திய கல்லூரி மைதானத்தில் 7ஆம், 8ஆம், 9ஆம் ஆகிய மூன்று தினங்களும் நடைபெறவுள்ளது.

ஆரம்ப நிகழ்வு காலை 9 மணியளவில் இரண்டு கல்லூரி கீதங்களுடன் ஆரம்பித்ததுடன் இரண்டு கல்லூரி அணி வீரர்களும் கைலாகு கொடுத்து அறிமுகப்படுத்தினர்.

நாணயச் சுழற்சியில் வெற்றி பெற்ற யாழ்ப்பாணம் மத்திய கல்லூரி முதலில் துடுப்பெடுத்தாட தீர்மானித்து களமிறங்கியது.

அந்த வகையில் முதலில் துடுப்பெடுத்தாடிய யாழ்ப்பாணம் மத்திய கல்லூரி அணி, யாழ்ப்பாணம் பரியோவான் கல்லூரி அணியின் அபார பந்துவீச்சில் தடுமாறி 56.5 பந்துப் பரிமாற்றங்கள் நிறைவில் 157 ஓட்டங்களுக்குச் சகல விக்கெட்டுகளையும் இழந்தது.

யாழ்ப்பாணம் மத்திய கல்லூரி அணி சார்பில் சயந்தன் 55 ஓட்டங்களையும், நியூட்டன் 24 ஓட்டங்களையும், சிமில்டன் 22 ஓட்டங்களையும் அதிகபட்சமாகப் பெற்றுக்கொண்டனர்.

பந்து வீச்சில் யாழ்ப்பாணம் பரியோவான் கல்லூரி அணி சார்பில் கவிசன் 5 விக்கெட்டுகளையும், மாதுலன் 3 விக்கெட்டுகளையும், றன்டியோ ஒரு விக்கெட்டையும் கைப்பற்றினார்.

முதல் இன்னிங்சில் பதிலுக்கு துடுப்பெடுத்தாடிய யாழ்ப்பாணம் பரியோவான் கல்லூரி முதல் நாள் ஆட்ட நேர முடிவில் 30.5 பந்துப் பரிமாற்றங்களை எதிர்கொண்டு இரண்டு விக்கெட்டுகள் மாத்திரம் இழந்து 109 ஒட்டங்களைப் பெற்று வலுவான நிலையில் உள்ளது.

யாழ்ப்பாணம் பரியோவான் கல்லூரி சார்பில் அபியோய்சாந் 39 ஓட்டங்களையும் கிந்துசன் 21 ஓட்டங்களையும் பெற்று ஆட்டமிழந்தனர்.

பந்து வீச்சில் யாழ்ப்பாணம் மத்திய கல்லூரி அணி சார்பில் அனுசாந் மற்றும் திஷோன் ஆகியோர் தலா ஒரு விக்கெட்டை கைப்பற்றியுள்ளனர்.

கடந்த வருட வெற்றியை இம்முறையும் யாழ்ப்பாணம் மத்திய கல்லூரி தக்க வைக்குமா? அல்லது யாழ்ப்பாணம் பரியோவான் கல்லூரி பழி தீர்க்குமா என்ற எதிர்பார்ப்பு இரு கல்லூரி மாணவர்கள் பழைய மாணவர்கள் மற்றும் கிரிக்கெட் இரசிகர்களிடம் காணப்படுகிறது.