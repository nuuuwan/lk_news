මෛත්‍රීට එරෙහි වූ චන්ද්‍රිකාගේ පෙත්සම

ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේන මහතා එම ධුරයේ කටයුතු කිරීම වළක්වාලමින් කොළඹ දිසා අධිකරණය අද (04) වාරණ නියෝගයක් නිකුත් කළේය.

ඒ ශ්‍රී ලංකා නිදහස් පක්ෂයේ අනුශාසකවරියක වශයෙන් කටයුතු කරන හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ඉදිරිපත් කළ පැමිණිල්ලක් සලකා බැලීමෙන් අනතුරුවය.

හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ශ්‍රී ලංකා නිදහස් පක්ෂ සභාපති හිටපු ජනපති මෛත්‍රීපාල සිරිසේන මහතාට එරෙහිව කොළඹ දිසා අධිකරණයේ පෙත්සමක් ගොනු කර තිබුණි.

ඉන් පෙන්වා දී තිබුණේ මෛත්‍රිපාල සිරිසේන මහතා පක්ෂයේ සභාපති ලෙස වගකීම් විරහිත ආකාරයෙන් කටයුතු කිරීම නිසා පක්ෂයට විශාල හානියක් සිදුවූ බවය.

පක්ෂයේ සභාපතිවරයා මෙන්ම රටේ සේනාධිනායකයා වශයෙන් ද කටයුතු කළ මෛත්‍රිපාල සිරිසේන මහතා ජාතික ආරක්ෂාව තහවුරු කිරීමට අපොහොසත් වීම නිසා පාස්කු ඉරුදින ත්‍රස්ත ප්‍රහාරය උද්ගත වූ බව පෙත්සමේ සඳහන් ය.

ඒ සම්බන්ධව වරදකරු වී ඔහුට රුපියල් මිලියන 100 ක වන්දියක් ගෙවීමට අධිකරණයෙන් නියම වී ඇති බවත් චන්ද්‍රිකා බණ්ඩාරනායක මහත්මිය සිය පෙත්සමෙන් පෙන්වා දුනි.

එසේම මෛත්‍රීපාල සිරිසේන මහතා තමන්ට ලැබුණු ජනවරමට පිටුපාමින් යහපාලන ආණ්ඩුවේ අග්‍රාමාත්‍යවරයා වශයෙන් කටයුතු කළ රනිල් වික්‍රමසිංහ මහතා එම තනතුරින් නීතිවිරෝධී ලෙස ඉවත්කොට පාර්ලිමේන්තුවේ බහුතරයක් නොමැති පාර්ශ්වයකට අග්‍රාමාත්‍ය ධුරය ලබා දීමට කටයුතු කළ බවත් එමගින් සිරිසේන මහතා ආණ්ඩුක්‍රම ව්‍යවස්ථාව උල්ලංඝනය කර ඇතැයි අධිකරණය තීන්දු කළ බවත් පෙත්සමේ සඳහන් කර ඇත.

එසේම ශ්‍රී ලංකා නිදහස් පක්ෂයේ සභාපතිවරයා වශයෙන් කටයුතු කරන ජනාධිපතිවරයෙකු ඉන් විශ්‍රාම ගිය පසු ඉබේම ඔහු පක්ෂයේ අනුශාසක ධුරයට පත්වන නමුත් සිරිසේන මහතා ධුරයෙන් විශ්‍රාම ගිය පසුවද අත්තනෝමතික ලෙස සභාපති ධුරයේ රැඳී සිටීම පක්ෂයේ ව්‍යවස්ථාවට පටහැනි යැයිද චන්ද්‍රිකා බණ්ඩාරනායක මහත්මිය පෙන්වා දී තිබේ.

මෙලෙස විත්තිකාර මෛත්‍රිපාල සිරිසේන මහතාගේ මෙම අතනෝමතික ක්‍රියා කලාපයන් හේතුවෙන් ශ්‍රී ලංකා නිදහස් පක්ෂයේ කීර්ති නාමයට දැඩි හානියක් සිදුවී ඇති බැවින් ඔහුට පක්ෂයේ සභාපති ලෙස කටයුතු කිරීමට නෛතික සුදුසුකමක් නැතැයි තීන්දුවක් දෙන ලෙස ඇය සිය පෙත්සමෙන් ඉල්ලා තිබුණි.

කරුණු සලාක බැලූ කොළඹ දිසා අධිකරණය හිටපු ජනාධිපති මෛත්‍රිපාල සිරිසේන මහතා එම ධුරයේ කටයුතු කිරීම වළක්වාලමින් අප්‍රේල් 18 වනදා දක්වා බල පැවැත්වෙන පරිදි නියෝගයක් ලබාදුනි.