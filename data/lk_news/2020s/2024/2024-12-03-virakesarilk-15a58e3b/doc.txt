இலங்கை - சிங்கப்பூருக்கு இடையிலான பல்துறைசார்  ஒத்துழைப்பை வலுப்படுத்துவது குறித்து விசேட கலந்துரையாடல்

சிங்கப்பூருக்கான இலங்கை உயர்ஸ்தானிகர் செனரத் திஸாநாயக்க அண்மையில் சிங்கப்பூரின் தேசிய அபிவிருத்தி, தொடர்பாடல் மற்றும் தகவல் துறை அமைச்சர் டான் கியாற் ஹெளவை சந்தித்து, இருநாடுகளுக்கும் இடையில் தேசிய அபிவிருத்தி, நகர நிர்மாணத்திட்டமிடல் மற்றும் தொழில்நுட்ப ஒத்துழைப்பு ஆகியவற்றை மேலும் வலுப்படுத்துவது குறித்துக் கலந்துரையாடினார்.

அதன்படி குறிப்பாக நாட்டின் தேசிய அபிவிருத்தி செயற்திட்டத்தை மேலும் மேம்படுத்துவதை முன்னிறுத்தியும், ஏனைய சகல துறைகள் சார்ந்தும் சிங்கப்பூருடனான ஒத்துழைப்புக்களை விரிவுபடுத்திக்கொள்வதற்குத் தாம் தயாராக இருப்பதாக உயர்ஸ்தானிகர் செனரத் திஸாநாயக்க, அந்நாட்டு அமைச்சர் டான் கியாற் ஹொளவிடம் உறுதியளித்தார்.

அதேபோன்று வீடமைப்பு அபிவிருத்தி, காணிகளை செயற்திறன்மிக்க விதத்தில் பயன்படுத்தல், டிஜிட்டல் பொருளாதாரம் என்பன இலங்கையின் நிலைபேறான வளர்ச்சிக்கு மிகவும் அவசியமானவை எனவும், அவை தொடர்பில் தற்போதைய புதிய அரசாங்கம் விசேட அவதானம் செலுத்தியிருப்பதாகவும் சிங்கப்பூர் அமைச்சர் டான் கியாற் ஹெளவிடம் இலங்கை உயர்ஸ்தானிகர் செனரத் திஸாநாயக்க எடுத்துரைத்தார்.

அதனை செவிமடுத்த அமைச்சர் டான் கியாற் ஹெள, காணிகளை முறையான விதத்தில் பயன்படுத்தப்படுவதை உறுதிசெய்வதில் நிலவும் சவால்கள் குறித்தும், காணி திட்டமிடல் மற்றும் அபிவிருத்தியில் சிங்கப்பூர் பின்பற்றும் நடைமுறைகள் குறித்தும் உயர்ஸ்தானிகர் செனரத் திஸாநாயக்கவுக்குத் தெளிவுபடுத்தினார்.

அதுமாத்திரமன்றி பல்வேறு துறைசார்ந்த நடைமுறைகளை விபரமாகத் தெரிந்துகொள்வதற்கும், கூட்டு நடவடிக்கைகளுக்கான விசேட செயற்திட்டங்கள் பற்றிக் கலந்துரையாடுவதற்கும் இலங்கையின் அமைச்சர் மட்டக்குழுவை சிங்கப்பூருக்கு வருகைதருமாறும் அந்நாட்டு அமைச்சர் டான் கியாற் ஹெள அழைப்புவிடுத்தார்.