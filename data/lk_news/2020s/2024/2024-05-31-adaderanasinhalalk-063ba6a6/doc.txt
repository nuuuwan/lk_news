කුරුණෑගල හොර විදේශ රැකියා ඒජන්සියක් වටලයි

කුරුණෑගල නගරයේ නීතිවිරෝධි අයුරින් විදේශ රැකියා නියෝජිතායතනයක් පවත්වාගෙන ගිය හිමිකරුවෙක්ව ශ්‍රී ලංකා විදේශ සේවා නියුක්ති කාර්යාංශය විසින් අද (31)  අත්අඩංගුවට ගෙන තිබේ.

කුරුණෑගල, සූරතිස්ස මාවතේ එම්.එම්.බී නමින් මෙම නීතිවිරෝධි විදේශ රැකියා ආයතනය පවත්වාගෙන ගොස් ඇත.

මෙහිදී සෞදි අරාබිය, ඕමාන්, කුවේට් ඇතුළු මැදපෙරදිග රටවල් සඳහා බඳවාගැනීම් සිදුකරන බවට පවසා ඇති බව අනාවරණය වී තිබේ.

එම ස්ථානයේ තිබී විදේශ ගමන් බලපත්‍ර 110ක්, රැකියා අයදුම්පත්‍ර ඇතුළු ලේඛන රැසක් ද නිලධාරීන් භාරයට ගෙන ඇත.

අත්අඩංගුවට ගත් සැකකරු අද කුරුණෑගල මහෙස්ත්‍රාත් අධිකරණය වෙත ඉදිරිපත් කර තිබේ.

විදේශ රැකියාවක් ලබාගැනීම සඳහා යම් ආයතනයකට හෝ පුද්ගලයෙකුට මුදල් හෝ විදේශ ගමන් බලපත්‍රය ලබාදීමට පෙර එම ආයතනයට විදේශ රැකියා සඳහා බදවාගැනීමට කාර්යාංශයේ වලංගු බලපත්‍රයක් තිබේද යන්න හා වලංගු රැකියා නියෝජිතායතනයක් වුවද එම ආයතනයට අදාළ රැකියාව සඳහා වලංගු රැකියා ඇණවුමක් ලැබී ඇත්දැයි යන්න සොයා බැලීම සඳහා කාර්යාංශයේ www.slbfe.lk වෙබ් අඩවියට පිවිසීමෙන් හෝ 1989 ක්ෂණික ඇමතුම් අංකය ඇමතීම මගින් තොරතුරු ලබාගන්නා ලෙස කාර්යාංශය විදේශ රැකියා අපේක්ෂිතයින්ගෙන් ඉල්ලා සිටී.