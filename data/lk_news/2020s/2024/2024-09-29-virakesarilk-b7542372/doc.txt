பண மோசடியில் ஈடுபட்ட இருவர் கைது

கிரிபத்கொடை பிரதேசத்தில் பண மோசடியில் ஈடுபட்ட சந்தேக நபர் ஒருவர் நேற்று சனிக்கிழமை (28) பொலிஸாரால் கைது செய்யப்பட்டுள்ளதாக கிரிபத்கொடை பொலிஸார் தெரிவித்தனர்.

கிரிபத்கொடை பொலிஸ் நிலைய அதிகாரிகளுக்கு கிடைத்த தகவலின் அடிப்படையிலேயே சந்தேக நபர் கைது செய்ப்பட்டுள்ளார்.

இந்த சம்பவம் தொடர்பில் பொலிஸார் மேற்கொண்ட விசாரணையின் போது, போலி ஆவணங்களை தயாரித்து 13,000,000 ரூபாய் பெறுமதியான காரை விற்பனை செய்துள்ளதாக தெரியவந்துள்ளது.

கைது செய்யப்பட்ட சந்தேக நபர் வழங்கிய தகவலின் அடிப்படையில், மேலும் ஒருவர் கிரிபத்கொடை பிரதேசத்தில் வைத்து கைது செய்யப்பட்டுள்ளதாக பொலிஸார் மேலும் தெரிவித்தனர்.

இந்த சந்தேக நபர்கள் இருவரும் பல்வேறு பகுதிகளில் புதிய வீடுகள் வாங்குதல், வீடு விற்பனை செய்தல், புதிய வீடு கட்டுதல் போன்ற தொழில்களை செய்து வருவதுடன், இதன் மூலம் மக்களை ஏமாற்றி பண மோசடியில் ஈடுபட்டு வந்துள்ளனர்.

இவர்கள் தொடர்பில் வெலிசர மற்றும் புதுக்கடை நீதிமன்றங்களால் திறந்த பிடியாணை பிறப்பிக்கப்பட்டுள்ளதாகவும், சந்தேக நபர்கள் தொடர்பில் கிரிபத்கொட பொலிஸார் மேலதிக விசாரணைகளில் ஈடுபட்டு வருவதாகவும் தெரியவந்துள்ளது.