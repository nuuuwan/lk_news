ශ්‍රී ලංකාවේ මැතිවරණ ගැන IMF ස්ථාවරය

ජාත්‍යන්තර මූල්‍ය අරමුදල මැතිවරණ සඳහා අනුගත වනබව එහි ශ්‍රී ලංකාව සම්බන්ධයෙන් දූත කණ්ඩායමේ ජ්‍යෙෂ්ඨ ප්‍රධානී පීටර් බෘෘවර් මහතා පවසයි.

ශ්‍රී ලංකාව මැතිවරණ පැවැත්වීම  සඳහා පියවර ගත් විට ජාත්‍යන්තර මූල්‍ය අරමුදල මෙරට සඳහා හඳුන්වා දී ඇති වැඩසටහන ක්‍රියාත්මක කරන්නේ කෙසේද යන්න සම්බන්ධයෙන් මෙරට බලධාරීන් සමග සාකච්ඡා කරන බවද ඔහු පැවසීය.

ශ්‍රී ලංකාව සඳහා වූ විස්තීර්ණ ණය පහසුකමේ දෙවැනි ඇගයීම සහ 'ආටිකල් iv' උපදේශනයට අදාළව ජාත්‍යන්තර මූල්‍ය අරමුදලේ ශ්‍රී ලංකාව පිළිබඳ නියෝජිත කණ්ඩායම අද (14) පැවැත්වූ විශේෂ ප්‍රවෘත්ති සාකච්ඡාවේදී ඔහු මේ බව පැවසීය.

IMF වැඩසටහන සංශෝධනය කිරීම සම්බන්ධයෙන් පවතින මත ගැන ඔහු පැවසුවේ, "ශ්‍රී ලංකාවට හඳුන්වා දී ඇති වැඩසටහන සම්බන්ධයෙන් ඇති විවිධ මත වලට ඇහුම්කන් දෙන්න අපි ලෑස්තියි. නමුත් ඒවා යථාර්තවාදී විය යුතුයි. වැඩසටහනේ කාලරාමුවට අනුව අරමුණු ඉටුවිය යුතුයි".