பாடசாலை நிகழ்வுகளுக்கு அரசியல்வாதிகளை அழைத்து வருவதை நிறுத்த வேண்டும் - கல்வி அமைச்சர்

பாடசாலை நிகழ்வுகளுக்கு அரசியல்வாதிகளை அழைத்து வருவதை உடனடியாக நிறுத்துமாறு அனைத்து பாடசாலைகளுக்கும் கல்வி அமைச்சரும் பிரதமருமான கலாநிதி ஹரிணி அமரசூரிய வேண்டுகோள் விடுத்துள்ளார்.

கல்வி அமைச்சினால் ஏற்பாடு செய்யப்பட்ட நிகழ்வொன்றில் கலந்து கொண்டு உரையாற்றிய போதே அவர் மேற்கண்டவாறு தெரிவித்துள்ளார்.

பாடசாலை நிகழ்வுகளுக்கு அரசியல்வாதிகளை அழைப்பதால் மாணவர்களின் கல்வியில் கவனம் சிதறல் ஏற்பட்டு பாடசாலை சூழலை அரசியலாக்கும் அபாயம் ஏற்படும்.

ஆசிரியர் பற்றாக்குறையை நிரப்புவதில் வெளிப்படைத்தன்மை அவசியம். பொதுமக்களின் நம்பிக்கையை கட்டியெழுப்பும் வகையில் வெளிப்படைத்தன்மையுடன் நிரப்ப வேண்டும்.

தற்போதைய தலைமுறையினர் பல சவால்களை எதிர்கொள்கின்றனர். அதில் கொவிட்-19 தொற்றுநோய் மற்றும் பொருளாதார நெருக்கடி ஆகியவை மாணவர்களிடையே மன அழுத்தத்தை அதிகரித்துள்ளன.

அண்மைய தரம் 5 புலமைப்பரிசில் பரீட்சை வினாத்தாள் கசிவுக்கு விரைவான மற்றும் நியாயமான தீர்வு எடுக்கப்படும். மாணவர்களுக்கு எந்த பாதிப்பும் ஏற்படாது.இந்த விடயம் தொடர்பில் சுயாதீன அறிக்கை ஒன்று அவசியம்.

தாமதமான அனைத்து பரீட்சை பெறுபேறுகளையும் உடனடியாக வெளியிடுமாறு பரீட்சைகள் திணைக்களத்திற்கு அறிவித்தல் விடுத்துள்ளார்.