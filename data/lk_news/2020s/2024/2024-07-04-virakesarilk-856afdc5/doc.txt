ஜனாதிபதி தேர்தலில் போட்டியிலிருந்து விலகப்போவதில்லை - பைடன் உறுதி

ஜனாதிபதி தேர்தலில் போட்டியிடுவதிலிருந்து விலக வேண்டும் என  விடுக்கப்படும் வேண்டுகோள்களை ஏற்க மறுத்துள்ள அமெரிக்க ஜனாதிபதி ஜோ பைடன் தேர்தல் போட்டியை தொடரப்போவதாக குறிப்பிட்டுள்ளார்.

ஜோ பைடன் தனது பிரச்சார குழுவினர் ஜனநாயக கட்சியின் நாடாளுமன்ற உறுப்பினர்கள் ஆளுநர்களுடனான சந்திப்பின்போது இதனை தெரிவித்துள்ளார்.

ஜோ பைடன் தான் போட்டியிலிருந்து விலகப்போவதில்லை என தெரிவித்தார் என இந்த விடயம் குறித்து நன்கறிந்த வட்டாரங்கள் தெரிவித்துள்ளன.

என்னை எவரும் வெளியே தள்ளவில்லை,நான் வெளியேறப்போவதில்லை இறுதிவரை தேர்தல் போட்டியில் நீடிப்பேன் என ஜோ பைடன் தெரிவித்தார் என அவரது பிரச்சார குழுவினர் தெரிவித்துள்ளனர்.

இதேவேளை ஜனாதிபதி ஜோபைடன் தேர்தல் போட்டியிலிருந்து விலகுவது குறித்து சிந்திக்கின்றாரா என்ற கேள்விக்கு பதிலளித்துள்ள வெள்ளை மாளிகையின் ஊடக செயலாளர்  நிச்சயமாக இல்லை என குறிப்பிட்டுள்ளார்.

ஜனநாயக  கட்சியின்  ஜனாதிபதி தேர்தல் வேட்பாளராக போட்டியிடுவதிலிருந்து  அமெரிக்காவின் தற்போதைய ஜனாதிபதி ஜோ பைடன் விலகிக்கொள்ளவேண்டும் என ஜனநாயக கட்சியின் மூன்றில் ஒருவர் கருதுவது  ரொய்ட்டர்ஸ் கருத்துக்கணிப்பின் மூலம் தெரியவந்துள்ளது.

முன்னாள் ஜனாதிபதி டொனால்ட் டிரம்புடனான முதலவாது நேரடி விவாதத்தின்போது ஜோ பைடன்  தடுமாற்றத்துடன் காணப்பட்டதை தொடர்ந்து அவர் ஜனாதிபதி தேர்தலில் போட்டியிடுவதிலிருந்து விலகிக்கொள்ளவேண்டும் என ஜனநாயக கட்சியின் மூன்றில் ஒருவர் கருதுகின்றனர் என ரொய்;;ட்டர் தெரிவித்துள்ளது.

இதேவேளை பதிவு செய்யப்பட்ட வாக்களர்களில் 40 வீதமானவர்கள் பைடனையும் 40 வீதமானவர்கள் டிரம்பினையும் ஆதரிக்கின்றனர் என  கருத்துக்கணிப்பின் மூலம் தெரியவந்துள்ளதாக குறிப்பிட்டுள்ள ரொய்ட்டர் நேரடி விவாதத்தின் பின்னர் பைடனி;ற்கான ஆதரவு வீழ்ச்சியடையவில்லை என்பதை இது வெளிப்படுத்துகின்றது என குறிப்பிட்டுள்ளது