தேர்தலில் வெற்றி பெற்றதாக இரண்டு முன்னாள் பிரதமர்களும் தெரிவிப்பு – ஐக்கியத்தை பேணுமாறு பாக்கிஸ்தான் இராணுவதளபதி அழைப்பு

பாக்கிஸ்தான் தேர்தலில் வெற்றிபெற்றுள்ளதாக இரண்டு முன்னாள் பிரதமர்களும் உரிமை கோரி வரும் நிலையில் ஐக்கியத்தை பேணுமாறு பாக்கிஸ்தானின் இராணுவதளபதி வேண்டுகோள் விடுத்துள்ளார்

தேர்தல்கள் முடிவுகள் வெளியாகியுள்ள நிலையில் முன்னாள் பிரதமர் இம்ரான்கானின் கட்சியுடன் இணைந்து போட்டியிட்ட சுயேட்ச்சைகள் அதிகளவு ஆசனங்களை கைப்பற்றியுள்ளனர்.

எனினும் இராணுவத்தின் ஆதரவுள்ளதாக கருதப்படும் முன்னாள் பிரதமர் நவாஸ்செரீவ் தன்னுடன் இணைந்து கூட்டணியமைக்குமாறு ஏனைய கட்சிகளிற்கு வேண்டுகோள் விடுத்துள்ளார்.

தெளிவான வெற்றியாளர் இல்லாத நிலையில் அரசியல் கட்சிகள் ஐக்கியத்தையும் முதிர்ச்சியையும் வெளிப்படுத்தவேண்டும் என இராணுவதளபதி ஜெனரல் அசீம் முனிர் வேண்டுகோள் விடுத்துள்ளார்.

துருவமயப்படுத்தல் என்பது 250 மில்லியன் மக்களை கொண்ட நாட்டிற்கு பொருந்தாத விடயம் என அவர் தெரிவித்துள்ளார்.

தேர்தல்கள் வெற்றிதோல்விக்கான போட்டியில்லை மக்களின் ஆணையை பெறுவதற்கான முயற்சி என அவர் குறிப்பிட்டுள்ளார்.

100 சுயேட்ச்சை வேட்பாளர்கள் தேர்தலில் வெற்றிபெற்றுள்ளனர் இவர்களில் 92 பேர் இம்ரான்கானின்  பிடிஐ கட்சியின் ஆதரவாளாகள் .

ஆட்சியமைக்கப்போவதாக தெரிவித்துள்ள பிடிஜ கட்சியின் தலைவர் ஞாயிற்றுக்கிழமைக்குள் முழுமையான முடிவுகள் வெளியாகவிட்டால் ஆர்ப்பாட்டங்களில் ஈடுபடப்போவதாக தெரிவித்துள்ளார்.