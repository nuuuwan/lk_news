රුසියානු යුද බිමේ සිටින ලාංකිකයින් කළ සංවේදී හෙළිදරව්ව

රුසියානු  - යුක්‍රේන කුලී හමුදාවන්ට එක්ව සිටින ශ්‍රී ලාංකිකයින් පත්ව සිටින දුෂ්කරතා පිළිබඳ පසුගිය දිනවල අවස්ථා රැසක තොරතුරු වාර්තා වුණි.

එවන් වාතාවරණයක තවත් එවැනිම ශ්‍රී ලාංකිකයින් දෙදෙනකු රුසියාවේ යුද බිමේ සිට සිය අත්දැකීම් "අද දෙරණ" ට ප්‍රකාශ කළේය.

2022 පෙබරවාරි 24 වැනිදා රුසියානු හමුදා යුක්‍රේන භූමිය ආක්‍රමණය කිරීමත් සමග දෙරටේ යුද වැදීම සඳහා විවිධ රටවලින් කුලී හේවායන් බඳවා ගනු ලැබුවේ ඉහළ වැටුප් සහ රුසියානු පුරවැසිභාවය වැනි වරප්‍රසාද ලබාදෙන බවට පවසමිනි.

ශ්‍රී  ලාංකික විශ්‍රාමික ත්‍රිවිධ හමුදා සාමාජිකයින්ද විශාල පිරිසක් එලෙස රුසියාව බලා පිටත්ව ගොස් තිබිණි.

ත්‍රිවිධ හමුදාවේම සේවය කළ ඉහළ තනතුරු දැරූ පිරිසක් විසින් මෙම මිනිස් ජාවාරම සිදුකර තිබූ බවට මේ වනවිට කරුණු අනාවරණ වී තිබේ.

කෙසේ වෙතත් එලෙස රුසියානු යුක්‍රේන යුද්ධය සඳහා ගොස් සිටින ශ්‍රී ලාංකිකයන් පිරිස මෙතෙක් නිෂ්චිත වශයෙන් හඳුනාගෙන නොමැති අතර යුද්ධයට මැදිවූ බොහෝ පිරිසකගේ ජීවිත මේවනවිටත් අහිමිවී ඇතැයි තොරතුරු වාර්තා වේ.

මේ එලෙස රුසියාව බලා පිටත්ව ගිය ශ්‍රී ලාංකික සෙබළුන් යුද බිමේ සිට 'අද දෙරණ' ට කළ හෙළිදරව්ව...

"අපි රුසියානු හමුදාවට සම්බන්ධ කරනවා කියලා ලංකාවෙන් ඇවිල්ලා දැන් මාස දෙකක් විතර වෙනවා. මේ වනවිට අපිට කිසිම වැටුපක් ගෙවන්නේ නැහැ. අපිට හම්බවෙච්ච මුදලුත් බලහත්කාරයෙන් ගත්තා. දැන් අතේ සල්ලිත් නැහැ. ජීවිතේ කොයි වෙලාවේද කියලා නැහැ. දැනට අපි දන්න විදියට 500ක් විතර ඉන්නවා.100ක් විතර මැරිලා, තව 200ක් විතර තුවාල වෙලා ඇති. අපේ ආර්ථික ප්‍රශ්න නිසා තමයි ඇත්තටම අපි වංචනිකයින්ට අහුවෙලා මෙහාට ආවේ. ඔබලාට කළහැකි දෙයක් ඇත්නම් අපිව බේරගන්න. අතිගරු ජනාධිපතිතුමනි පක්ෂ විපක්ෂ ඔක්කොම එකතුවෙලා අපිව බේරගන්න වැඩපිළිවෙළක් යොදන්න. අපි අසරණයි. අපේ දරුවෝ අසරණයි. අපේ බිරින්දෑවරු අසරණයි. අපේ දෙමව්පියෝ අසරණයි"

කෑගල්ල ප්‍රදේශයේ පදිංචි ගුවන් හමුදා සෙබළෙකු වන ලලිත් රෝහණද එලෙස රුසියාවට ගොස් ඇති අයෙකි.

මේ ඔහු මෙරටට ගෙන්වා ගැනීම සඳහා වට්ස්ඇප් මාර්ගයෙන් සිදුකළ පණිවුඩ හුවමාරුවක් මේ.

"මල්ලි ෆෝන් කෝල් ගන්න බෑ සිග්නල් නැහැ.කතාකරන්න බැහැ. මොකුත් කියන්න බැහැ. ඔක්කොම විස්තර මෙහේ ටැප් කරලා තියෙනවා. ෆෝන් ටැප් කරලා තියෙන්නේ."

"අපි ගිය 29 ආවේ මේකේ ඔක්කොම 75ක් විතර ඉන්නවා.  මම සම්බන්ධ වුණේ දැනට ඔය නඩුවක් යන්නේ බන්දුල විජේබණ්ඩාර කියලා. අපි ලක්ෂ 18ක් ගෙවලා  ආවේ. විදිහක් නැද්ද මෙහෙන් නීත්‍යානුකූලව මොනවත් නොකළොත් බැහැ අපිට මෙහෙන් මොකුත් කරන්න බැහැ. අපේ ඇග්‍රිමන්ට් එක අනුව මොකුත් කරන්න බැහැ."

"අටදෙනෙක් විතර ඉන්නවා" අපි දැන් ඉන්නේ යුක්‍රේන්වල. අපි මෙතන 4 දෙනෙක් ඉන්නවා. තව කට්ටිය ඉන්නවා ඇතුළේ. එළියටනම් බහින්න බැහැ ප්‍රශ්න ගොඩක් මැද්දේ තමයි ඉන්නේ සර්. මෙතනින් එළියට එන්න හිතන්නවත් බෑ එහාපැත්තට ගියොත් බිම් බෝම්බ. අනික් පැත්තට ආවොත් යුක්‍රේන බෝඩරේ ක්‍රොස් කරන්න බෑ එතන ගොඩක් ප්‍රශ්න. තවම බූට් එකක්වත් ගැලෙව්වේ නැහැ. මූණ හෝදන්න නැහැ. ඇඳගත්ත ඇඳුම පිටින්ම ඉන්නේ. බැංකු, ආරක්ෂක අමාත්‍යංශය ඇන්ඩෘ, හෙලේනා ඔය ඔක්කොම එකතුවෙලා කරන්නේ."