நுவரெலியாவில் இருவேறு பகுதிகளில் கஞ்சா விற்பனை செய்த சகோதரர்கள் இருவர் கைது!

நுவரெலியா பொலிஸ் பிரிவிற்குட்பட்ட நுவரெலியா கட்டுமானை மற்றும் கலுகெலே ஆகிய பகுதிகளில் மூடப்பட்டிருந்த வாடகை விடுதிகளில் கஞ்சா போதைப்பொருளை சூட்சுமமான முறையில் மறைத்து வைத்து விற்பனையில் ஈடுபட்ட இரு சகோதரர்கள்  நுவரெலியா பொலிஸ் குற்றப்பிரிவினரால் கைது செய்யப்பட்டுள்ளனர்.

நுவரெலியா பொலிஸ் குற்றப்பிரிவினருக்கு கிடைத்த இரகசிய தகவலுக்கு அமைய நேற்று செவ்வாய்க்கிழமை (26) மேற்கொள்ளப்பட்ட சுற்றிவளைப்பு தேடுதல் நடவடிக்கையின் போதே குறித்த இரண்டு விடுதியிலும் கஞ்சா போதைப்பொருள் கைப்பற்றப்பட்டதோடு விற்பனை செய்த இருவரையும் கைது செய்துள்ளனர்.

இதன்போது சந்தேகநபர்களிடமிருந்து 50 கிராம் கஞ்சா மீட்கப்பட்டுள்ளதாகவும் கைது செய்யப்பட்ட இருவரும் சகோதரர்கள் எனவும் பதுளை பகுதியைச் சேர்ந்த 25 மற்றும் 32 வயதான நபர்களே இவ்வாறு கைது செய்யப்பட்டுள்ளதாக பொலிஸார் தெரிவித்தனர்.

நுவரெலியா பிரதான நகருக்கு அருகில் இரு முக்கிய இடங்களில் வாடகைக்கு விடுதிகளை பெற்று தொடர்ந்து கஞ்சா விற்பனை செய்யப்பட்டதாகவும் , விடுதிக்கு அருகில் உள்ளவர்களுக்கு சந்தேகம் ஏற்படாதவாறு வாரத்தில் இரண்டு , அல்லது மூன்று நாட்களுக்கு மாத்திரம் குறைந்த விலையில் அறைகளை வாடகைக்கு வழங்குவதாகவும் ஏனைய நாட்களில் பிரதானமாக கஞ்சாவை விற்பனை செய்து வந்ததாக ஆரம்பகட்ட விசாரணையில் தெரியவந்துள்ளது.

கைது செய்யப்பட்டவர்கள் தடுத்து வைக்கப்பட்டுள்ள நிலையில் கைப்பற்றப்பட்ட கஞ்சா போதைப் பொருட்களுடன் அவர்களை இன்று புதன்கிழமை (27) நுவரெலியா நீதிமன்றில் முன்னிலைபடுத்த நடவடிக்கை எடுத்துள்ளதாக பொலிஸார் தெரிவித்தனர்.

மேலும், குறித்த சகோதரர்களுக்கு கஞ்சா போதைப் பொருள் கிடைக்கும் வழிகள் மற்றும் இவர்களது விநியோக வலையமைப்பு குறித்து நுவரெலியா பொலிஸார் தீவிர விசாரணைகளை மேற்கொண்டுள்ளனர்.