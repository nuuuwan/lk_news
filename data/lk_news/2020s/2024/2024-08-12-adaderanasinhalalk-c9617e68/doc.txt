බිලිඳෙකු ඇතුළු තිදෙනෙකුගේ අවසන් මොහොත

වේවැල්දෙණිය ප්‍රදේශයේ දී සිදුවූ රිය අනතුරකින් කුඩා බිලිදෙකු ඇතුළු පුද්ගලයින් තිදෙනෙකු මියගොස් තිබේ.

එම අනතුර සිදුවන ආකාරය පිටුපසින් පැමිණි වාහනයක ඉදිරිපස කැමරාවේ සටහන්ව තිබුණි.

පොලීසිය ප්‍රකාශ කළේ, මාර්ගය අසල නවතා තිබූ ලොරි රථයක ත්‍රිරෝද රථයක් ගැටී අද (12) සවස 3ට පමණ එම අනතුර සිදුව ඇති බවය.

අනතුර සිදුවන අවස්ථාවේ ත්‍රිරෝද රථයේ රියදුරුද ඇතුළුව 6 දෙනෙකු ගමන්කරමින් සිට ඇති අතර වයස අවුරුදු 5ක පිරිමි දරුවෙකු සහ මාස 4ක බිලිඳෙකුද ඒ අතර වෙයි.

අනතුරින් ත්‍රිරෝද රථයේ රියදුරු වන 60 හැවිරිදි පුද්ගලයා සහ එහි ගමන් කළ බිලිඳාගේ මිත්තණිය වන 64 හැවිරිදි කාන්තාවක් හා මාස 04ක් වයසැති කුඩා බිලිඳා එම ස්ථානයේදීම මියගොස් තිබුණි.

ත්‍රිරෝද රථයේ ගමන් කළ තවත් කාන්තාවන් දෙදෙනෙකු සහ පිරිමි ළමයෙකු බරපතළ තුවාල ලබා වරකාපොළ රෝහලට ඇතුළත් කර ඇති බව පොලීසිය පැවසුවේය.

අනතුරට මුහුණ පා ඇත්තේ ගම්පොළ ප්‍රදේශයේ පදිංචිකරුවන් පිරිසක් වන අතර ඔවුන් ගුරු ස්ථාන මාරුවක් සම්බන්ධ කටයුත්තක් සඳහා ගම්පොළ සිට බත්තරමුල්ල අධ්‍යාපන අමාත්‍යාංශය වෙත කුලී ත්‍රිරෝද රථයක් මඟින් පැමිණ තිබුණි.

පසුව පිරිස යළි ගම්පොළ ප්‍රදේශය බලා ගමන් කරමින් සිටියදී රියදුරුට නින්දයාමෙන් අනතුර සිදුවන්නට ඇතැයි දංඕවිට පොලීසිය සැකපළ කරයි.