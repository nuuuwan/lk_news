”வியத்மகவில் இருந்து எவரையும் நியமிக்கவில்லை”

வியத்மக உறுப்பினர்கள் தேசிய மக்கள் சக்தி (NPP) அரசாங்கத்திற்கு ஆதரவளிப்பதாகக் கூறப்படுவதைக் கண்டிக்கும் அதேவேளையில், வியத்மகவில் இருந்து எவரும் அமைச்சர்களாகவோ அல்லது அமைச்சு செயலாளர்களாகவோ நியமிக்கப்படவில்லை என அமைச்சரவைப் பேச்சாளரும் ஊடகத்துறை அமைச்சருமான நலிந்த ஜயதிஸ்ஸ இன்று உறுதிப்படுத்தியுள்ளார்.

போக்குவரத்து, நெடுஞ்சாலைகள், துறைமுகங்கள் மற்றும் சிவில் விமான சேவைகள் அமைச்சின் செயலாளராக பேராசிரியர் கபில பெரேரா நியமிக்கப்பட்டமை தொடர்பில் ஊடகவியலாளர் ஒருவர் கேள்வி எழுப்பினார்.

குறித்த கேள்விக்கு பதிலளித்த அமைச்சர் ஜயதிஸ்ஸ, பேராசிரியர் கபில பெரேராவுக்கு வியத்மகவுடன் தொடர்பில்லை என தெரிவித்தார்.

“பேராசிரியர் கபில பெரேரா அவரது தகுதிகள் மற்றும் கடந்த கால அனுபவத்தின் அடிப்படையில் மட்டுமே நியமிக்கப்பட்டார். தற்போதைய செயலாளர் பதவிக்கு அவரை நியமிப்பதற்கு முன் அவரது திறன்களை அரசாங்கம் பரிசீலித்தது,” என்று அவர் விளக்கினார்.

கண்டி மாவட்டத்திலிருந்து தெரிவு செய்யப்பட்ட பல் வைத்திய நிபுணரான பிரசன்ன குணசேன, வியத்மகவுடன் தொடர்புடைய டொக்டர் பிரசன்ன குணசேன என்றவர் அல்ல, இருவரும் வெவ்வேறு நபர்கள் என்றும் அமைச்சர் தெளிவுபடுத்தினார்.