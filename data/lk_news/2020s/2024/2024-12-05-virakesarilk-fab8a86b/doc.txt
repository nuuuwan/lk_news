அரசின் கொள்கைப் பிரகடனம் வாக்கெடுப்பு இன்றி ஏகமனதாக நிறைவேற்றம்

அரசாங்கத்தின் கொள்கைப் பிரகடனம் தொடர்பான தீர்மானம் புதன்கிழமை (04) பாராளுமன்றத்தில் வாக்கெடுப்பு இன்றி ஏகமனதாக நிறைவேற்றப்பட்டது.

அரசாங்கத்தின் கொள்கைப் பிரகடனம் தொடர்பான விவாதம் செவ்வாய்க்கிழமை (03) காலை 9.30 மணி முதல் மாலை 5.30 மணி வரையும், புதன்கிழமை (04)  காலை 9.30 மணி முதல் மாலை 5.00 மணி வரையும் இரண்டு நாள் விவாதமாக நடைபெற்றது.

இரண்டு நாள் விவாதத்தின்போது ஆளும் எதிர்க்கட்சி உறுப்பினர்கள் ஜனாதிபதியின் கொள்கை உரையில் தெரிவிக்கப்பட்ட விடயங்களை அவ்வாறே நடைமுறைப்படுத்த நடவடிக்கை எடுப்பதாக தெரிவித்திருந்தனர்.

அதேநேரம் ஜனாதிபதி முன்வைத்த கொள்கை பிரகடனத்தில் உள்ள நல்ல விடயங்களுக்கு பூரண ஆதரவை வழங்க தயாராக இருப்பதாக எதிர்க்கட்சி உறுப்பினர்கள் தெரிவித்திருந்தனர்.

குறிப்பாக இனவாதம் மதவாதம் நாட்டில் தலைதூக்க இடமளிக்காமல் இருப்பதற்கு நடவடிக்கை எடுக்கப்பட வேண்டும் என்பதை இரண்டு தரப்பினரும் தெரிவித்து வந்தார்கள்.

இறுதியாக விவாதத்தின் முடிவில் எதிர்க்கட்சிகள் வாக்கெடுப்பை  கோராததையடுத்து ஜனாதிபதி அநுரகுமார திசாநாயக்கவின் கொள்கை பிரகடன உரை வாக்கெடுப்பின்றி ஏகமனதாக நிறைவேற்றப்பட்டதாக சபாநாயகர் அசோக்க ரன்வல சபைக்கு அறிவித்தார்.

ஜனாதிபதி அனுரகுமார திஸாநாயக்க கடந்த நவம்பர் 21ஆம் திகதி அரசாங்கத்தின் கொள்கைப் பிரகடனத்தை பாராளுமன்றத்தில் சமர்ப்பித்தமை குறிப்பிடத்தக்கது.