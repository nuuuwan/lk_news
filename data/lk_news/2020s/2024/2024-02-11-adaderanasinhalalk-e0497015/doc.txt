ඇෆ්ගනිස්තානයට එරෙහි තරගාවලියේ ජය ශ්‍රී ලංකාවට

දෙවන එක්දින තරගය ලකුණු 155කින් ජයගත් ශ්‍රී ලංකාව තරග තුනකින් සමන්විත තරගාවලියේ ජය තහවුරු කරගත්තේය.

ලකුණු 309ක ඉලක්කයක් හඹා ගිය ඇෆ්ගනිස්තාන පිතිකරුවන්ට පන්දුවාර 33යි පන්දු 5කදී සියලුදෙනා දැවී රැස්කරගත හැකිවූයේ ලකුණු 153ක් පමණි.

එහිදී ඇෆ්ගනිස්තාන ක්‍රීඩකයින් සාර්ථක ආරම්භයක් ලබාගෙන සිටියද අසිත ප්‍රනාන්දු ක්‍රියාත්මක වී එම සම්බන්ධතාවය බිඳහෙළීමත් සමග තරගයේ වැඩි වාසිය ශ්‍රී ලංකාවට හිමිවිය.

අනතුරුව ක්‍රියාත්මක වූ වනිඳු හසරංග ලකුණු 27කට කඩුලු 4ක් දවාගනිමින් තරගයේ ජය ශ්‍රී ලංකාවට ගෙන ආවේය.

ඩිල්ශාන් මදුශංක ලකුණු 28කට කඩුලු 2ක් දවාගත් අතර ප්‍රමෝද් මදුශාන් එක් කඩුල්ලක් දවාගත්තේය.

ඇෆ්ගනිස්තානය වෙනුවෙන් ඉබ්‍රහීම් සද්‍රාන් ලකුණු 54ක් රැස්කරගත් අටහ්ර රහමත් ෂා ලකුණු 63ක් රැස්කරගැනීමට සමත්විය.

තරගයේ ප්‍රථමයෙන් පන්දුවට පහරදුන් ශ්‍රී ලංකා කණ්ඩායම පන්දුවාර 50 අවසානයේ කඩුලු 6ක් දැවී ලකුණු 308ක් රැස්කරගත්තේය.

එහිදී අගනා ඉනිමක් ක්‍රීඩා කළ චරිත් අසලංක පන්දු 74කදී හයේ පහර 2ක් සහ හතරේ පහර 9ක් සමග ලකුණු 97ක් රැස්කරගනිමින් තරගයේ වීරයා විය.

නායක කුසල් මෙන්ඩිස් අගනා ඉනිමක් ක්‍රීඩා කරමින් හයේ පහරක් සහ හතරේ පහරක් සමග ලකුණු 61ක් රැස්කරගැනීමට සමත්විය.

සදීර සමරවික්‍රම අගනා ඉනිමක් ක්‍රීඩා කරමින් හතරේ පහර 3ක් සමග ලකුණු 52ක් රැස්කරගත්තේය.

නවක ක්‍රීඩක ජනිත් ලියනගේ අද තරගයේදී සිය දෙවන එක්දින අර්ධ ශතකය රැස්කිරීම ද විශේෂත්වයකි.

පසල්හක් ෆරූකි, නූර් අහමඩ්, ක්වයිස් අහමඩ් එක් කඩුල්ල බැගින් දවාගත්තේය.