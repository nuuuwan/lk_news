தீபாவளிக்கு வெளியாகும் சிவ கார்த்திகேயனின் 'அமரன்'

தமிழ் திரையுலகின் முன்னணி நட்சத்திர நடிகரான சிவகார்த்திகேயன் நடிப்பில் தயாராகி இருக்கும் 'அமரன்' திரைப்படத்தின் வெளியிட்டு திகதி அதிகாரப்பூர்வமாக அறிவிக்கப்பட்டிருக்கிறது.

'ரங்கூன்' எனும் திரைப்படத்தை இயக்கிய இயக்குநர் ராஜ்குமார் பெரியசாமி இயக்கத்தில் உருவாகி இருக்கும் 'அமரன்' எனும் திரைப்படத்தில் சிவகார்த்திகேயன், சாய் பல்லவி, ராகுல் போஸ், ஸ்ரீ குமார், ஷ்யாம் மோகன் உள்ளிட்ட பலர் நடித்திருக்கிறார்கள். சி. ஹெச். சாய் ஒளிப்பதிவு செய்திருக்கும் இந்த திரைப்படத்திற்கு ஜீ. வி. பிரகாஷ் குமார் இசையமைத்திருக்கிறார்.

இந்திய ராணுவத்தில் பணியாற்றி வீர மரணம் அடைந்த மேஜர் முகுந்த் வரதராஜனின் வாழ்க்கை வரலாறைத் தழுவி தயாராகி இருக்கும் இந்த திரைப்படத்தை ராஜ்கமல் ஃபிலிம் இன்டர்நேஷனல் மற்றும் சோனி பிக்சர்ஸ் ஃபிலிம்ஸ் இந்தியா ஆகிய இரண்டு நிறுவனங்களும் இணைந்து தயாரித்திருக்கிறது.

படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வரும் தருணத்தில் படத்தின் வெளியீடு குறித்த அதிகாரப்பூர்வமான அறிவிப்பு வெளியாகி இருக்கிறது.

அந்த வகையில் இந்த திரைப்படம் எதிர்வரும் ஒக்டோபர் மாதம் 31 ஆம் திகதியன்று வெளியாகிறது. அன்று தீபாவளி பண்டிகை என்பதால் ரசிகர்களுக்கு தீபாவளி பரிசாக இந்த திரைப்படம் வெளியாகிறது. இதனால் சிவகார்த்திகேயனின் ரசிகர்கள் உற்சாகமடைந்திருக்கிறார்கள்.‌