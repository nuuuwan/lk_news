முத்தமிழ் அறிஞர் கலைஞர் நூற்றாண்டு நினைவு நாணயம் வெளியீடு

தமிழகத்தின் முன்னாள் முதல்வர் கலைஞர் கருணாநிதியின் உருவம் பொறித்த நூற்றாண்டு நினைவு நாணயத்தை மத்திய பாதுகாப்பு துறை அமைச்சர் ராஜ்நாத் சிங் வெளியிட, தமிழக முதல்வர் மு. க. ஸ்டாலின் பெற்றுக் கொண்டார்.

இதற்காக சென்னை கலைவாணர் அரங்கத்தில் நடைபெற்ற பிரத்யேக விழாவில் மத்திய பாதுகாப்புத்துறை அமைச்சர் ராஜ்நாத் சிங் கலந்து கொண்டார்.‌ இந்த நிகழ்வில் மத்திய இணை அமைச்சர் எல். முருகன், பாஜக மாநில தலைவர் அண்ணாமலை, திமுகவின் மக்களவை உறுப்பினர்கள், மாநிலங்களவை உறுப்பினர்கள், அமைச்சர்கள், சட்டமன்ற உறுப்பினர்கள், கட்சியின் மூத்த நிர்வாகிகள் என பலரும் பங்கு பற்றினர்.

''1960களில் பெரும் அரசியல் தலைவராக உருவெடுத்தவர் கலைஞர் கருணாநிதி. 1960 முதல் தற்போது வரை ஆதிக்கம் செலுத்தும் கட்சியாக திமுகவை வளர்த்தெடுத்தவர் கருணாநிதி. அவரின் அரசியல் போராட்டங்கள் தீவிரமானவை. துணிச்சலானவை. அதே தருணத்தில் பல்வேறு தேசிய கட்சிகளுடன் நல்லுறவையும் பேணி காத்தவர்.

ஏழை எளிய நிலையில் வாழும் மக்கள் தரமான கல்வியை பெறுவதற்காக நல திட்டங்களை வகுத்தவர் கருணாநிதி. மக்களின் குறைகளை கேட்டு அறிவதற்காகவே மனுநீதி எனும் திட்டத்தை செயல்படுத்தியவர். 1989 ஆம் ஆண்டிலேயே மகளிர்களுக்கான சுய உதவிக் குழுக்களை அறிமுகப்படுத்தியவர் கருணாநிதி.

நாட்டின் தலைசிறந்த நிர்வாகிகளில் ஒருவராக விளங்கினார். மத்தியில் வெற்றிகரமான கூட்டணி அரசு அமையவும் காரணமாக இருந்தார். தமது ஆட்சி காலத்தில் மாநில உரிமைகளுக்காக குரல் கொடுத்து போராடியவர் கலைஞர் கருணாநிதி. கூட்டாட்சி தத்துவத்திற்காகவும் தொடர்ந்து குரல் கொடுத்தவர் கருணாநிதி. நாட்டின் நலன்களுக்காக மாநில எல்லைகளைக் கடந்து வேற்றுமையில் ஒற்றுமை பாராட்டியவர் கருணாநிதி. தமிழ் இலக்கியத்தில் மட்டுமல்லாமல் சினிமா துறையிலும் தனக்கென தனி முத்திரையை பதித்தவர் கருணாநிதி'' என கருணாநிதியின் பெருமையை பேசினார்.

'சொல்ல முடியாத மகிழ்ச்சியில் உள்ளேன். 'நா' நயம் மிக்க தலைவருக்கு நாணயம் வெளியிடப்பட்டுள்ளது. இதுவரை நாம் கொண்டாடினோம். இன்று இந்தியாவே கருணாநிதி கொண்டாடுகிறது. கருணாநிதியின் நூற்றாண்டை கொண்டாடும் வகையில் கிளாம்பாக்கம் பேருந்து நிலையம், கிண்டி பன்னோக்கு மருத்துவமனை, மதுரை நூலகம் ஆகியவற்றை மக்களின் பயன்பாட்டிற்காக திறந்தோம்.‌

கருணாநிதியின் நினைவு நாணயத்தை வெளியிட, எம்முடைய முதல் தெரிவாக இருந்தது பாதுகாப்புத்துறை அமைச்சரான ராஜ்நாத் சிங் தான். பல அரசியல் மாறுபாடுகள் இருந்தாலும் அனைத்துக் கட்சியினருடனும் இணக்கமாக உள்ள உள்ளவர் ராஜ்நாத் சிங் தான்.  இந்த விழாவிற்கு இவரை அனுப்பிய பிரதமர் நரேந்திர மோடிக்கு இந்த தருணத்தில் நன்றியை தெரிவித்துக் கொள்கிறேன் '' என்றார்.