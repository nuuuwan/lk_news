කැබ් රථ අනතුරින් රියදුරු මරුට - 5ක් රෝහලට

වැලිකන්ද පොලිස් වසමේ කැබ් රථ අනතුරකින් පුද්ගලයෙකු ජීවිතක්ෂයට පත්ව තිබේ.

අද (15) උදෑසන කාලයේ වැලිකන්ද සිංහපුර මාර්ගයේ සිංහපුර දෙස සිට වැලිකන්ද දෙසට ධාවනය කරන ලද කැබ් රථයක් එහි රියදුරුට පාලනය කර ගැනීමට නොහැකිව මාර්ගයෙන් ඉවතට පැන ගසක ගැටීමෙන් මෙම අනතුර සිදුව ඇති බව පොලීසිය පැවසුවේය.

අනතුරින් කැබ් රථයේ රියදුරු මිය ගොස් ඇති අතර එහි ගමන් ගත් පුද්ගලයින් 05 දෙනෙකු තුවාල ලබා ප්‍රතිකාර සඳහා පො‍ළොන්නරුව රෝහලට ඇතුළත් කර තිබේ.

අනතුරෙන් මිය ගොස් ඇත්තේ 52 හැවිරිදි සිංහපුර වැලිකන්ද ප්‍රදේශයේ පදිංචිකරුවෙකි.