உலகநாயகன்' கமல்ஹாசனின் 'இந்தியன் 2' பட பாடலுக்கான காணொளி வெளியீடு

'உலகநாயகன்' கமல்ஹாசன் நடிப்பில் தயாராகி ஜூலை பன்னிரண்டாம் திகதியன்று உலகம் முழுவதும் படமாளிகையில் வெளியாகவிருக்கும் 'இந்தியன் 2' படத்தில் இடம்பெற்ற 'காலண்டர் சாங்..' எனும் பாடலின் காணொளி வெளியிடப்பட்டிருக்கிறது.‌

பிரம்மாண்ட இயக்குநர் ஷங்கர் இயக்கத்தில் உருவாகி இருக்கும் 'இந்தியன் 2' திரைப்படத்தில் கமல்ஹாசன், சித்தார்த், காஜல் அகர்வால், ரகுல் ப்ரீத் சிங், எஸ். ஜே. சூர்யா, பாபி சிம்ஹா, பிரியா பவானி சங்கர், பிரம்மானந்தம், சமுத்திரக்கனி, காளிதாஸ் ஜெயராம் உள்ளிட்ட பலர் நடித்திருக்கிறார்கள். ரவிவர்மன் ஒளிப்பதிவு செய்திருக்கும் இந்த திரைப்படத்திற்கு அனிருத் இசையமைத்திருக்கிறார். எக்சன் என்டர்டெய்னராக தயாராகி இருக்கும் இந்த திரைப்படத்தை லைக்கா நிறுவனம் மற்றும் ரெட் ஜெயன்ட் மூவிஸ்  நிறுவனம் இணைந்து தயாரித்திருக்கிறது.

பான் இந்திய திரைப்படமாக உருவாகி இருக்கும் 'இந்தியன் 2' திரைப்படத்தை உலகம் முழுவதும் ரசிகர்களிடம் பிரபலப்படுத்தும் வகையில் படக்குழுவினர் இந்தியா, மலேசியா உள்ளிட்ட நாடுகளில் விளம்பரப்படுத்தும் பணிகளில் தீவிரமாக ஈடுபட்டிருக்கிறார்கள். இந்நிலையில் இப்படத்தில் இடம்பெற்ற காலண்டர் சாங் எனும் பாடலுக்கான காணொளி வெளியிடப்பட்டிருக்கிறது.  'பால்வெளி பாதை மேலே... ' எனத் தொடங்கும் இந்தப் பாடலை பாடலாசிரியர் கபிலன் வைரமுத்து எழுத, பின்னணி பாடகர்கள் சுவி மற்றும் ஐஸ்வர்யா சுரேஷ் ஆகியோர் பாடியிருக்கிறார்கள். இந்தப் பாடலுக்கு 2017 ஆம் ஆண்டில் மிஸ் யுனிவர்ஸ் பட்டத்தை வென்ற டெமி லீ டெபோ எனும் தென்னாப்பிரிக்க நாட்டு மொடலிங் மங்கை நடனமாடியிருக்கிறார். பாடல் வரிகள் +துள்ளலான இசை +மிரட்டலான காட்சி அமைப்பு +பிரம்மாண்டமான பின்னணி +  என ரசிகர்களின் எதிர்பார்ப்பை நிறைவு செய்யும் வகையில் இருப்பதால் இந்தப் பாடல் பார்வையாளர்களின் பேராதரவை பெற்று வருகிறது.