අසල්වාසි ව්‍යාපාරිකයා කළ කැත වැඩේ

ගිනිඅවි පෙන්වා බියකර වෙළෙඳසැලක් කොල්ලකෑ පුද්ගලයින් සිව්දෙනෙක් අත්අඩංගුවට ගෙන තිබේ.

එම සැකකරුවන් අත්අඩංගුවට ගන්නා වෙලාවේ ඔවුන් සන්තකයේ තිබී විදේශ රටක නිෂ්පාදිත ගිනිඅවියක් සහ ජීව උණ්ඩ තුනක්ද පොලිස් භාරයට ගෙන ඇත.

එම සැකකරුවන් මෝටර් රථයකින් ගොස් ගිනිඅවි පෙන්වා බියකර ගාල්ල, ඉමදූව ප්‍රදේශයේ වෙළෙඳසැලක් කොල්ලකා ඇති බව පොලීසිය පවසයි.

අත්අඩංගුවට ගත් පිරිස අතර අසල්වාසී ව්‍යාපාරිකයෙකු ද සිටින බවත් එම ව්‍යාපාරිකයා විසින් ඔත්තු බැලීම සිදුකර මංකොල්ලය සැලසුම් කර ඇති බවත් අනාවරණය වී ඇති බව පොලීසිය පවසයි.

අත්අඩංගුවට ගත් සැකකරුවන් වයස අවුරුදු 45ත් 61ත් අතර වන වක්වැව ඇඹිලිපිටිය අකුරැස්ස ආදී ප්‍රදේශවල පදිංචිකරුවන්ය.

සැකකරුවන් එම වෙළෙඳසැලට පැමිණ ගිනිඅවි පෙන්වා මංකොල්ලය සිදුකරන ආකාරය  CCTV කැමරාවක සටහන්ව තිබී ඇත.

එම සැකකරුවන් විසින් මෙයට පෙර ද ගිනිඅවි පෙන්වා වත්තල කඳාන, ඇඹිලිපිටිය, මිද්දෙණිය ආදී ප්‍රදේශවල වෙළෙඳසැල් මංකොල්ල කා ඇති බවටද සිදුකළ ප්‍රශ්න කිරීමේදී අනාවරණය වී ඇත.

එලෙස කොල්ලකෑ රන් භාණ්ඩ කිහිපයක් ද සොයා ගැනීමට පොලීසියට හැකිවී තිබේ.