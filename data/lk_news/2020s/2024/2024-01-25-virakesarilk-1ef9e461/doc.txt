போர்க்கைதிகள் உட்பட 74 பேருடன் பயணித்துக்கொண்டிருந்த விமானத்தை உக்ரைனே சுட்டுவீழ்த்தியது – ரஸ்யா

74 பேருடன் பயணித்துக்கொண்டிருந்த விமானத்தை உக்ரைனே சுட்டுவீழ்த்தியதாக குற்றம்சாட்டியுள்ள ரஸ்யா விமானத்திலிருந்த அனைவரும் உயிரிழந்துவிட்டனர் என தெரிவித்துள்ளது.

போர்க்கைதிகள் பரிமாற்றத்திற்காக அழைத்துச்செல்லப்பட்ட உக்ரைன் போர்க்கைதிகளும் அந்த விமானத்திலிருந்தனர் எனவும் ரஸ்யா தெரிவித்துள்ளது.

கார்கிவ் பிராந்தியத்தின் லிப்ட்சி பகுதியிலிருந்து உக்ரைன் படையினர் இந்த விமானத்தை தாக்கியுள்ளனர் என தெரிவித்துள்ள ரஸ்ய பாதுகாப்பு அமைச்சு விமான எதிர்ப்பு ஏவுகணை பயன்படுத்தப்பட்டுள்ளது என குறிப்பிட்டுள்ளது.

உக்ரைன் இரண்டு ஏவுகணைகளை ஏவுவதை ரஸ்ய ராடர்கள் அவதானித்துள்ளன என ரஸ்யா தெரிவித்துள்ளது.

பெலோகோரோட்டை நோக்கி வரும் எந்த விமானத்தையும் இலக்காக கருதுவதாக தெரிவித்துள்ள உக்ரைன் எனினும் விமானத்தை சுட்டுவீழ்த்தியதை ஏற்றுக்கொள்ளவில்லை.