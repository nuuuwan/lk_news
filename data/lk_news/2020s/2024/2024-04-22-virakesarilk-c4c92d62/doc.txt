ஐபிஎல்லில் 200 விக்கெட்களை வீழ்த்திய முதல் வீரர் சஹால்

இண்டியன் பிறீமியர் லீக் கிரிக்கெட் வரலாற்றில் 200 விக்கெட்களை வீழ்த்திய முதல் வீரர் என்ற சாதனையை ராஜஸ்தான் றோயல்ஸ் சுழல்பந்துவீச்சாளர் யுஸ்வேந்த்தர சஹால் படைத்துள்ளார்.

மும்பை இண்டியன்ஸுக்கு எதிராக ஜெய்பூர், சவாய் மான்சிங் விளையாட்டரங்கில் இன்று திங்கட்கிழமை நடைபெற்றுவரும் போட்டியிலேயே அவர் இந்த மைல்கல் சாதனையை எட்டினார்.

தனது பந்துவீச்சில் மொஹமத் நபியின் பிடியை தானே எடுத்து ஐபிஎல்லில் 200 விக்கெட்களை சஹால் பூர்த்தி செய்தார்.

ட்வேன் ப்ராவோவின் 183 விக்கெட்கள் என்ற சாதனையை கடந்த வருடம் முறிடித்த சஹால், தனது 153ஆவது போட்டியில் இந்த அரிய சாதனையை படைத்தார்.

'ஐபிஎல்லில் அதிக விக்கெட்களை வீழ்த்துவேன் என நான் ஒருபோதும் எண்ணியதில்லை' என ப்ராவோவின் சாதனையை கடந்த வருடம் முறியடித்த பின்னர் சஹால் தெரிவித்திருந்தார்.

'நான் ஐபிஎல்லில் விளையாட ஆரம்பத்ததும் மும்பை இண்டியன்ஸுடன் 3 வருடங்கள் இருந்தேன். ஆனால் எனது பயணம் 2014இலிலேயே ஆரம்பித்தது. மேடு, பள்ளங்கள் நிறைய இருந்தன. அதேபோல் நான் நிறைய ரசித்தேன். நான் எனது சரிவுகளின்போது நிறைய கற்றுக்கொண்டேன். எனது வீழ்ச்சிகளும் எனது நெருங்கிய சகாக்களினது ஆதரவுமே இன்று இந்த நிலைக்கு என்னைஉயர்த்திவிட்டுள்ளன' என்றார்.

அடுத்த வருடம் றோயல் செலஞ்சர்ஸ் பெங்களூருவினால் அவர் ஒப்பந்தம் செய்யப்பட்டார். அங்குதான் அவரது ஐபிஎல் கிரிக்கெட் வாழ்க்கை பிரகாசிக்கத் தொடங்கியது.

றோயல் செலஞ்சர்ஸ் பெங்களூரு அணிகாக 2014 முதல் 2021வரை 113 போட்டிகளில் விளையாடிய சஹால், 139 விக்கெட்களைக் கைப்பற்றியிருந்தார்.

இன்றும் றோயல் செலஞ்சர்ஸ் பெங்களூரு சார்பாக அதிக விக்கெட்களை வீழ்த்தியவர் என்ற சாதனையை சஹால் தன்னகத்தே கொண்டுள்ளார்.

ஆனால், ராஜஸ்தான் றோயல்ஸ் அவரை 6.5 கோடி ரூபா (இந்திய நாணயப்படி) ஏலத்தில் வாங்கியது.

ராஜஸ்தான் றோயல்ஸ் சார்பாக 2022இல் 27 விக்கெட்களையும் 2023இல் 21 விக்கெட்களையும் கைப்பற்றிய சஹால், இந்த வருடம் இதுவரை 13 விக்கெட்களைக் கைப்பற்றியுள்ளார்.

அவரது அதிசிறந்த பந்துவீச்சுப் பெறுதி 2022இல் கொல்கத்தா நைட் ரைடர்ஸுக்கு எதிராக பதிவான 40 ஓட்டங்களுக்கு 5 விக்கெட்களாகும். அவர்  ஒரு 5 விக்கெட் குவியலையும் ஆறு 4 விக்கெட் குவியல்களையும் பதிவுசெய்துள்ளார். அவரது பந்துவீச்சு சராசரி 21.57ஆகவும் எக்கொனொமி  ரேட் 7.72ஆகவும் ஸ்ட்ரைக் ரேட் 16.74 ஆகவும் இருக்கின்றன.