சமுத்திரக்கனி நடிக்கும் 'திரு. மாணிக்கம்' பட பாடலின் காணொளி வெளியீடு

இயக்குநரும், நடிகருமான சமுத்திரக்கனி கதையின் நாயகனாக முதன்மையான கதாபாத்திரத்தில் நடித்திருக்கும் 'திரு.மாணிக்கம்' எனும் திரைப்படத்தில் இடம்பெற்ற 'பொம்மக்கா' எனும் பாடலும் , ‌பாடலுக்கான காணொளியும் வெளியிடப்பட்டிருக்கிறது.

இயக்குநர் நந்தா பெரியசாமி இயக்கத்தில் உருவாகி இருக்கும் 'திரு.மாணிக்கம்' எனும் திரைப்படத்தில் நாசர் சமுத்திரக்கனி, இயக்குநர் இமயம் பாரதிராஜா, அனன்யா, நாசர், சின்னி ஜெயந்த் , வடிவுக்கரசி, கருணாகரன், இளவரசு , ஸ்ரீமன், சுலீல் குமார், ரேஷ்மா, கிரேஸி உள்ளிட்ட பலர் நடித்திருக்கிறார்கள்.

எம். சுகுமார் ஒளிப்பதிவு செய்திருக்கும் இந்த திரைப்படத்திற்கு விஷால் சந்திரசேகர் இசையமைத்திருக்கிறார். இந்த திரைப்படத்தை ஜிபிஆர்கே சினிமாஸ் எனும் நிறுவனம் சார்பில் தயாரிப்பாளர் ஜி பி ரேகா ரவிக்குமார் - சிந்தா கோபாலகிருஷ்ண ரெட்டி - ராஜா செந்தில் ஆகியோர் இணைந்து தயாரித்திருக்கிறார்கள்.

இந்தத் திரைப்படத்தில் இடம்பெற்ற முதல் பாடல் வெளியாகி பெரும் வரவேற்பை பெற்ற நிலையில் இப்படத்தில் இடம் பெற்ற 'கைவீசு பொம்மக்கா ..' எனத் தொடங்கும் பாடலும், பாடலுக்கான காணொளியும் வெளியிடப்பட்டிருக்கிறது.

இந்த பாடலை பாடலாசிரியர் இளங்கோ கிருஷ்ணன் எழுத, பின்னணி பாடகர் திப்பு பாடியிருக்கிறார் இந்த பாடலுக்கான காணொளியில் குடும்ப உறுப்பினர்களுக்கிடையேயான அன்பு பகிர்தல் காட்சிகளாக இடம் பிடித்திருப்பதால் ரசிகர்களை வெகுவாக கவர்ந்திருக்கிறது.