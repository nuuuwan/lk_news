இலங்கை கால்பந்தாட்ட அணியில் புலம்பெயர் இலங்கை வம்சாவளி வீரர்கள்

சர்வதேச கால்பந்தாட்ட சங்கங்களின் சம்மேளனம் (FIFA) முதல் தடவையாக அறிமுகப்படுத்தியுள்ள பீபா சீரிஸ் (FIFA Series) கால்பந்தாட்டப் போட்டி எதிர்வரும் 22ஆம், 25ஆம் திகதிகளில் கொழும்பு குதிரைப்பந்தயத் திடலில் நடைபெறவுள்ளது.

பூட்டான், பப்புவா நியூ கினி, மத்திய ஆபிரிக்க குடியரசு, இலங்கை ஆகிய நான்கு நாடுகள் பங்குபற்றும் இந்த சிநேகபூர்வ கால்பந்தாட்ட சுற்றுப் போட்டியை இலங்கை கால்பந்தாட்ட சம்மேளனம் முன்னின்று நடத்துகிறது.

இந்த சுற்றுப் போட்டிக்கான இலங்கை குழாத்தை, இலங்கை கால்பந்தாட்ட சம்மேளனம் இதுவரை வெளியிடவில்லை.

ஆனால், இம்முறை இலங்கை அணி, 90 வீதம் புலம்பெயர் இலங்கை வம்சாவளி வீர்களைக் கொண்ட அணியாக களம் இறங்கும் என எதிர்பார்க்கப்படுகிறது.

வெளிநாடுகளில் வாழ்ந்து வரும் நிலையில் ஏற்கனவே இலங்கைக்காக விளையாடிய வசீம் ராஸிக், டிலொன் டி சில்வா, ஆதவன் ராஜ்மோகன் ஆகியோர் பீபா சீரிஸ் கால்பந்தாட்டப் போட்டியிலும் விளையாடவுள்ளனர்.

அவர்களை விட புலம்பெயர்ந்து வெளிநாடுகளில் வாழ்ந்துவரும் இலங்கை பெற்றோருக்கு பிறந்து அந்தந்த நாடுகளில் கால்பந்தாட்ட கழகங்களுக்காக விளையாடிவரும் வீரர்களை இலங்கை அணியில் இணைப்பதற்கான சகல ஏற்பாடுகளையும் இலங்கை கால்பந்தாட்ட சம்மேளனம்  பூர்த்தி செய்துள்ளதாக அறியக் கிடைக்கிறது.

அவர்களில் பலர் இலங்கை வந்தடைந்துள்ளபோதிலும் அவர்கள் பற்றிய உத்தியோகபூர்வ விபரங்களை இலங்கை கால்பந்தாட்ட சம்மேனனம் இன்னும் வெளியிடவில்லை.

ஆனால், ஜெக், குளோடியோ, ஜேசன், டக்சன், ஸ்டீவன், பாரத், அனுஜன், லியொன், கெனிஸ்டன், ஒலிவர், ராகுல், மரியோ ஆகியோர் இலங்கை கால்பந்தாட்ட சம்மேளனத்தினால் அழைக்கப்பட்டுள்ளதாக அறியக்கிடைக்கிறது.

இதன் காரணமாக இலங்கை அணியில் முதல் பதினொருவரில் பெரும்பாலும் புலம்பெயர் இலங்கை வம்சாவளியினரே இடம்பெறுவர் என தெரியவருகிறது.

உள்நாட்டவர்களில் கோல்காப்பாளர் சுஜான் பெரேரா, செபமாலைநாயகம் ஜூட் சுபன், மொஹமத் ஆக்கிப் மூவரே முதல் பதினொருவர் அணியில் இடம்பெறுவர் என நம்பப்படுகிறது.

இப் போட்டியில் இலங்கை அணியை வெற்றி அடையச் செய்வதில் தலைமைப் பயிற்றுநர் அண்டி மொறிசன் பெரும் பங்காற்றவுள்ளார்.

பீபா சீரிஸ் போட்டியில் நான்கு நாடுகள் பங்குபற்றுகின்றபோதிலும் ஒவ்வொரு நாடும் இரண்டு போட்டிகளில் மாத்திரமே விளையாடும் வகையில் அட்டவணை தயாரிக்கப்பட்டுள்ளது.

இலங்கை தனது முதலாவது போட்டியில் பப்புவா நியூ கினியை எதிர்வரும் வெள்ளிக்கிழமையும் இரண்டாவது போட்டியில் பூட்டானையும் எதிர்த்தாடவுள்ளது. இந்த இரண்டு போட்டிகளும் மின்சார பேரொளியில் இரவு 8.45 மணிக்கு ஆரம்பமாகவுள்ளது.

சர்வதேச கால்பந்தாட்ட நாடுகளுக்கான தரவரிசையில் தற்போது 822.03 புள்ளிகளுடன் 204ஆவது இடத்தில் இருக்கும் இலங்கை தான் விளையாடும் பப்புவா நியூ கினி, பூட்டான் ஆகிய நாடுகளுடனான இரண்டு போட்டிகளிலும் வெற்றிபெற்றால் 12.36 தரிவரிசை புள்ளிகளைப் பெறும். அதனால் இலங்கை பெரிய பலன் அடையும் என்று கூறுவதற்கில்லை.

ஏனெனில் இந்த இரண்டு போட்டிகளிலும் வெற்றிபெற்றால் தரவரிசையில் ஓரிடத்தால் மாத்திரமே இலங்கையினால் முன்னெறக் கூடியதாக இருக்கும்.