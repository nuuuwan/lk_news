பெண் கான்ஸ்டபிளின் ஏ.ரி.எம்  அட்டையில் இழுத்த ஐவர் கைது

பெண் கான்ஸ்டபிளுக்குச் சொந்தமான வங்கி தானியக்க இயந்திர அட்டையை (ஏ.ரி.எம் அட்டை) எடுத்து பொருட்களைக் கொள்வனவுச் செய்தனர் என்ற குற்றச்சாட்டின் கீழ், கந்தேநுவர பொலிஸில் இணைந்து கடமையாற்றும் பெண் கான்ஸ்டபிள்கள் இருவர் உட்பட ஐவர் கைது செய்யப்பட்டுள்ளனர்.

கைது செய்யப்பட்ட ஏனைய சந்தேகநபர்களில், இணைந்து கடமையாற்றும் பொலிஸ் கான்ஸ்டபிள், லக்கல பொலிஸ் பிரிவில் கடமையாற்றும் பல்நோக்கு அபிவிருத்தி உதவியாளர், ரத்தோட்டை உள்ளூராட்சி சபையின் மின்சார ஊழியர் ஆகியோரும் அடங்குவர் என பொலிஸார் தெரிவித்துள்ளனர்.

மாத்தளை வெசாக் வலயத்தில் விகாரை மாவத்தையில் கடந்த 24ஆம் திகதியன்று விழுந்து கிடந்த ஏ.ரி.எம் காட் அட்டையில் 15,150 ரூபாய் பணம் மீள எடுக்கப்பட்டுள்ளது. அத்துடன், பொருட்களும் கொள்வனவு செய்யப்பட்டுள்ளன என அந்த பெண் கான்ஸ்டபிளினால் முறைப்பாடு செய்யப்பட்டுள்ளது.

அதனடிப்படையில் மேற்கொள்ளப்பட்ட விசாரணைகளின் பின்னரே, வெசாக் வலயத்தில் கந்தேநுவர பொலிஸில் இருந்து வருகைதந்த பொலிஸார் கைது செய்யப்பட்டனர். அவர்களிடம் மேற்கொள்ளப்பட்ட விசாரணைகளில் ஏனையோரும் கைது செய்யப்பட்டனர் என பொலிஸார் குறிப்பிட்டுள்ளனர்.