’அநீதி ஏற்படாத வகையில் புள்ளிகள் வழங்கப்படும்’

கல்வி பொது தராதர சாதாரண தர பரீட்சையில் விஞ்ஞான பாட வினாத்தாள் தொடர்பில் மாணவர்களுக்கு அநீதி ஏற்படாத வகையில் உரிய புள்ளிகளை வழங்கப்படும் என கல்வியமைச்சர் சுசில் பிரேம ஜயந்த தெரிவித்தார்.

பாராளுமன்றத்தில் திங்கட்கிழமை (13) இடம்பெற்ற வாய்மூல விடைக்கான  வினா நேரத்தில் எதிர்க்கட்சி எம்.பி.  ரோஹிணி கவிரத்ன எழுப்பிய கேள்வி யொன்றுக்குப் பதிலளிக்கும் போதே இவ்வாறு தெரிவித்த கல்வி அமைச்சர் மேலும் கூறுகையில்,

விஞ்ஞான பாட வினாத்தாளில் இடம்பெற்றுள்ள தவறுகள் தொடர்பில் சிக்கல்கள் எழுந்துள்ள நிலையில் அந்த வினாத்தாள்களைத் தயாரித்த விரிவுரையாளர்களை அழைத்து பேச்சுவார்த்தை நடத்தப்பட்டுள்ளது.

இம்முறை கல்வி பொது தராதர சாதாரண தர பரீட்சையில் விஞ்ஞான பாட வினாத்தாள் தொடர்பில் மாணவர்களுக்கு அநீதி ஏற்படாத வகையில் புள்ளி முறைமை ஒன்று தயாரிக்கப்பட்டு உரிய புள்ளிகளை வழங்குவதற்கு நடவடிக்கை எடுக்கப்படும் என்றார்,.