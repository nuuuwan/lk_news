நாட்டில் சிறந்த அரசியல் கலாசாரத்தை தோற்றுவிப்போம் : தேசிய மக்கள் சக்தியின் கம்பஹா மாவட்ட வேட்பாளர் சுப்பிரமணியம் செவ்வி

தேசிய மக்கள் சக்தி அனைத்து இன மக்களின் அபிவிருத்திகளுக்கும் அவதானம் செலுத்தியுள்ளது. ஆகவே பொதுத்தேர்தலில் வெற்றி பெற்றவுடன் வத்தளை பகுதியில் நிலவும் அடிப்படை பிரச்சினைகளுக்கு  தீர்வு பெற்றுக் கொடுப்போம். கம்பஹா மக்கள் எம்மீது நம்பிக்கை கொண்டு எமக்கு ஒத்துழைப்பு வழங்க வேண்டும். சிறந்த அரசியல் கலாசாரத்தை தோற்றுவிப்போமென  தேசிய மக்கள் சக்தியின் கம்பஹா மாவட்ட வேட்பாளர் சுப்பிரமணியம் தெரிவித்தார்.

கேள்வி: பாரம்பரியமான அரசியல் கட்சிகள் சவால்களை எதிர்க்கொண்டுள்ள பின்னணியில் தேசிய மக்கள் சக்தியை தெரிவு செய்வதற்கான காரணம் என்ன ?

பதில்: எனது குடும்பத்தினர் செயற்பாட்டு ரீதியிலான அரசியல் பின்னணியை கொண்டவர்கள். தேசிய மக்கள் சக்தியுடன் கொள்கை ரீதியில் ஒன்றிணைந்துள்ளேன்.தேசிய மக்கள் சக்தியின் தேசிய புத்திஜீவிகள் அமைப்பில் ஒன்றிணைந்து செயற்பாட்டு ரீதியிலான அரசியலில் ஈடுபட்டேன்.

சிறந்த தரப்பினரை உள்ளடக்கியதாகவும், அனைத்து தரப்பினராலும் ஏற்றுக் கொள்வதாலும் தேசிய மக்கள் சக்தியுடன் ஒன்றினைந்து பொதுத்தேர்தலில் போட்டியிட தீர்மானித்துள்ளேன். 2018 ஆம் ஆண்டில் இருந்தே செயற்பாட்டு ரீதியிலான அரசியலில் ஈடுபட்டுள்ளேன்.

கேள்வி:  உங்களுக்கு வாக்களிக்கும் மக்கள் உங்களை பற்றி தெரிந்துக் கொள்ள வேண்டும். ஆகவே உங்களை பற்றி குறிப்பிட முடியுமா,?

பதில்: நான் மலையகத்தை பிறப்பிடமாக கொண்டேன். சிங்கள மொழி மூல பாடசாலையில் கல்வி கற்றேன். காலப்போக்கில் ஏற்றுமதி பொருளாதார நடவடிக்கைகளில் ஈடுபட்டேன். வத்தளை பகுதி மக்களுக்கு அர்ப்பணிப்புடன் சேவையாற்றியுள்ளேன். வத்தளை பகுதியில் உள்ள அனைத்து இன மக்களுடன் ஒன்றிணைந்து இயலுமான வகையில் சமூக சேவைகளில் ஈடுபட்டேன்.

கேள்வி: பலமான அரசியல் ஜாம்பான்கள் உள்ள கம்பஹா மாவட்டத்தில் போட்டியிட்டு வெற்றிப் பெறும் சாத்தியம் உள்ளதா ?

பதில்: நிச்சயமாக வெற்றிப் பெறுவேன். தேசிய மக்கள் சக்தி சிங்கள மக்கள் மத்தியில் மாத்திரமல்ல ஒட்டுமொத்த மக்கள் மத்தியிலும் திடமான மாற்றத்தை ஏற்படுத்தியுள்ளது. தேசிய மக்கள் சக்தி, இனம், மதம் ஆகியவற்றை அடையாளப்படுத்தி செயற்படுவதில்லை.  அனைவரும் ஒன்றிணைந்து செயற்பட வேண்டும் என்ற இலக்கில் தான் தேசிய மக்கள் சக்தி செயற்படுகிறது. ஆகவே கம்பஹா மாவட்டத்தில் நான் வெற்றிப் பெறுவேன்.

கேள்வி:  தேசிய மக்கள் சக்தியின் கொள்கைகளை தமிழ் மக்கள் மத்தியில் கொண்டு செய்வதற்கு வேட்பாளர் என்ற அடிப்படையில் வகுத்துள்ள செயற்திட்டங்கள் என்ன ?

பதில்:  தேசிய மக்கள் சக்தியின் கொள்கைகள் பரந்துப்பட்டதாக உள்ளது. 22 தேர்தல் மாவட்டங்களிலும் போட்டியிடுகிறது. தமிழ், சிங்கள மக்களின் ஆதரவை பெற்றுக் கொள்வதற்கு கொள்கை ரீதியிலான திட்டங்கள் வகுக்கப்பட்டுள்ளன.

கேள்வி:  வர்த்தகர் என்ற அடிப்படையில் பொருளாதார நெருக்கடியில் இருந்து மீள்வதற்கு உங்களிடம் உள்ள திட்டங்கள் என்ன ?

பதில்: உற்பத்தி பொருளாதாரத்தை முன்னிலைப்படுத்தி செயற்படுகிறோம். சிறு கைத்தொழிற்றுறை ஊக்குவிக்கப்பட வேண்டும்.  தேசிய உற்பத்திகளை துரிதமாக  முன்னேற்றுவதற்கு நடைமுறைக்கு சாத்தியமான திட்டங்களை செயற்படுத்துவோம்.

கேள்வி: பெருந்தோட்ட மக்களின் அடிப்படை பிரச்சினைகளுக்கு தீர்வு காண்பதற்கான திட்டங்கள் என்ன ?

பதில்: பெருந்தோட்ட மக்களின் அடிப்படை பிரச்சினைகளுக்கு தீர்வு காண்பதற்கு உரிய திட்டங்கள் கட்சி மட்டத்தில் எடுக்கப்பட்டுள்ளது.

இனங்களுக்கிடையில் நிலவும் பிரச்சினைகளுக்கு தீர்வு கண்டால் அடிப்படை பிரச்சினைகள் தோற்றம் பெறாது. பிரச்சினைகளுக்கு தீர்வு காண்பதற்கு நீண்டகாலம் எடுக்கலாம்.

கேள்வி : நீண்டகாலம் தேவை என்று குறிப்பிடுகின்றீர்கள்.ஆனால் 200 ஆண்டுகாலம் முடிவடைந்து விட்டதே ?

பதில் :இதுவரை காலமும் ஆட்சி செய்தவர்கள் தமது தேவைகளுக்காகவே அரசியலில் ஈடுபட்டார்கள். பெருந்தோட்ட மக்கள் இன்றும் ஒடுக்கப்பட்ட மக்களாகவே உள்ளார்கள். பெருந்தோட்ட மக்கள் தெளிவான அரசியலில் ஈடுபடவில்லை. நிர்பந்திக்கப்பட்ட அரசியலில் ஈடுபட்;;டார்கள். மலையக மக்கள் ஜனாதிபதி தேர்தலில் சிறந்த மாற்றத்துக்கு பிரவேசித்துள்ளார்கள்.இம்முறை சிறந்த தீர்மானத்தை எடுப்பார்கள். பெருந்தோட்ட மக்களுக்காக என்றும் குரல் கொடுப்பேன்.

கேள்வி: வட,கிழக்கு பகுதிகளில் நிலவும் அடிப்படை பிரச்சினைகளுக்கு தீர்வு காண்பதற்கு உங்களிடம் உள்ள திட்டங்கள் என்ன ?

பதில்: வடக்கு மற்றும் கிழக்கு மாகாண மக்களின் அடிப்படை பிரச்சினைகளுக்கு பேச்சுவார்த்தை ஊடாக தீர்வு காண வேண்டும்.

வட,கிழக்கு தமிழர்களுக்கு பிரத்தியேகமாக உள்ளது. ஆகவே அடிப்படை பிரச்சினைகளுக்கு தீர்வு கண்டால் எவரும் தனி நாடு கோரமாட்டார்கள்.

கேள்வி:கம்பஹா மாவட்டத்தில் நிலவும் அடிப்படை பிரச்சினைகளுக்கு எவ்வாறு உங்களால் தீர்வு பெற்றுக் கொடுக்க முடியும்?

பதில் : வத்தளை மற்றும் அதனை அண்மித்த பகுதிகளில் நான் செயற்பாட்டு ரீதியிலான அரசியலில் ஈடுபட்டுள்ளேன். வத்தளை பகுதியில் தமிழ் பாடசாலைகளில் நிலவும் வளப்பற்றாக்குறை, வீட்டு வசதி மற்றும் சிறு மற்றும் நடுத்தர தொழிற்றுறை சார்ந்த பிரச்சினைகள் காணப்படுகின்றன. தேசிய மக்கள் சக்தி அனைத்து இன மக்களின் அபிவிருத்திகளுக்கும் அவதானம் செலுத்தியுள்ளது. ஆகவே பொதுத்தேர்தலில் வெற்றி பெற்றவுடன் வத்தளை பகுதியில் நிலவும் அடிப்படை பிரச்சினைகளுக்கு நிச்சயம் தீர்வு பெற்றுக் கொடுப்போம். கம்பஹா மக்கள் எம்மீது நம்பிக்கை கொண்டு எமக்கு ஒத்துழைப்பு வழங்க வேண்டும். சிறந்த அரசியல் கலாசாரத்தை தோற்றுவிப்போம்.