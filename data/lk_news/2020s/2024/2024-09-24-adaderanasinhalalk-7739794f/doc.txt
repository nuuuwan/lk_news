අද දෙරණ උකුස්සා රට හමුවේ හෙළි කළ මහා පස් ජාවාරම

බලපත්‍ර අවභාවිත කරමින් නීතිවිරෝධි මෙන්ම අවිධිමත් ලෙස හා මහාපරිමාණයෙන් සිදුකළ පස් කැණීමේ ජාවාරමක් නීතියේ රැහැනට හසුකර දීමට අද දෙරණ 'උකුස්සා' සමත් විය.

බුලත්සිංහල ඉංගිරිය ප්‍රදේශයේ අවිධිමත් අයුරින් සිදුකරන පස් කැණීමක් සම්බන්ධයෙන් අද දෙරණ උකුස්සාට තොරතුරක් ලැබුණි.

ඒ අනුව භූ විද්‍යා හා පතල් කැණීමේ කාර්යංශයේ නිලධාරින් ද සමග අද දෙරණ උකුස්සා එම ප්‍රදේශයට ගියේ ඒ සම්බන්ධයෙන් තොරතුරු සොයා බැලීමටය.

අප එම ප්‍රදේශයට ළඟාවන අතරතුරදීත් පස් පටවාගත් ලොරි රථ කිහිපයක්ම මාර්ගයේ ගමන් කරන අයුරු නිරීක්ෂණය වුණි.

ඒ අනුව භූ විද්‍යා හා පතල් කාර්යාංශයේ නිලධාරින් අදාළ ලොරි රථ නවත්වා ඒවායේ බලපත්‍ර පරීක්ෂා කරණු ලැබීය.

එම බලපත්‍ර ව්‍යාජ ඒවා බවට ඇතිවූ සැකය මත ප්‍රවාහනය කරන පස් ප්‍රමාණ සඳහන් ප්‍රවාහන විස්තර පත්‍රිකාව පරීක්ෂා කිරීමට පියවර ගැනුණි.

එහිදී සීමා උල්ලංඝනය කර සහ බලපත්‍ර අවභාවිත කරමින් ඔවුන් අසීමිත ලෙස පස් ප්‍රවාහනය කරන බව තහවුරු විය.

මෙම ජාවාරම සඳහා ඔවුන් විස්තර මැකී යන පෑනක් භාවිත කරමින් තොරතුරු පියා තිබූ අයුරුත් හෙළිවුණි.

අනතුරුව එම ලොරි රථ රියදුරා ද සමග අද දෙරණ උකුස්සා  ළඟා වූයේ පස් කැණිම් සිදුකෙරෙන ස්ථානයටය.

අප එම ස්ථානයට ළඟාවන විටත් පිරිසක් එම ස්ථානයේ පස් කැණීමෙහි නිරතවෙමින් තිබුණි.

ඒ අනුව පස් කැණීම් බලපත්‍රය සම්බණ්ධයෙන් විමසූ අවස්ථාවේ ඔවුන් අප වෙත ඉදිරිපත් කළේ 2022 වසරේ නිකුත් කෙරුණු බලපත්‍රයකි.

කෙසේවෙතත් බලපත්‍රය සහ ඉඩමේ ඔප්පුව පරීක්ෂාවේදී අනාවරණ වූයේ භූ විද්‍යා හා පතල් කැණීම් කාර්යාංශය මගින් අවසර ලබාදුන් ලොට් අංකයෙන් බැහැරව වෙනත් භූමියක මේ ආකාරයෙන් වසර කිහිපයක සිටම මෙම ජාවාරම සිදුකරන බවය.

ඒ අනුව අදාළ ජාවාරමට සම්බන්ධ සියලු දෙනා අත්අඩංගුවට ගැනීමට භූ විද්‍යා හා පතල් කැණීම් කාර්යංශයේ නිලධාරින් පියවර ගත්තේය.

තවත් මෙවැනි නීතිවිරෝධි ක්‍රියා රට හමුවේ අනාවරණය කිරීමට අද දෙරණ උකුස්සා සීරුවෙන්.