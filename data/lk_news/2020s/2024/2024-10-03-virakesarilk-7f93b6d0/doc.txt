ஸ்கொட்லாந்தை வீழ்த்தி உலகக் கிண்ணத்தில் 10 வருட வெற்றி தாகத்தைத் தீர்த்துக்கொண்டது பங்களாதேஷ்

ஸ்கொட்லாந்துக்கு எதிராக ஷார்ஜா கிரிக்கெட் விளையாட்டரங்கில் இன்று வியாழக்கிழமை (03) பிற்பகல் நடைபெற்ற பி குழுவுக்கான ஐசிசி மகளிர் ரி20 உலகக் கிண்ண ஆரம்பப் போட்டியில் 16 ஓட்டங்களால் பங்களாதேஷ் வெற்றியீட்டியது.

மகளிர் ரி20 உலகக் கிண்ணத்தில் அறிமுகமான 2014இல்  இருந்து 16 போட்டிகளில் தோல்வி அடைந்துவந்த பங்களாதேஷ் இந்த வெற்றி மூலம் 10 வருட வெற்றி தாகத்தைத் தீர்த்துக்கொண்டது.

அத்துடன் 'நிழல் சொந்த மண்ணில்' இந்த வெற்றி பங்களாதேஷுக்கு பெரும் உற்சாகத்தைக் கொடுத்துள்ளது.

'எமது சொந்த நாட்டில் விளையாடாமல் இருப்பது இதயத்தை நோக வைக்கிறது. ஆனால், நாங்கள் பாதுகாப்பாக இருந்தவாறு சொந்த நாட்டிற்காக விளையாடுகிறோம். நல்ல எண்ணிக்கையிலான பார்வையாளர்கள் முன்னிலையில் சிறப்பான வெற்றியை ஈட்டியுள்ளோம். இது எமது சொந்த நாட்டில் மகிழ்ச்சியைக் கொடுத்துள்ளது' என தனது 100ஆவது மகளிர் சர்வதேச ரி20 போட்டியில் வெற்றியை சுவைத்த அணித் தலைவி நிகார் சுல்தானா தெரிவித்தார்.

தகுதிகாண் சுற்றின் மூலம் முதல் தடவையாக மகளிர் ரி20 உலகக் கிண்ண கிரிக்கெட் போட்டியில் விளையாடும் ஸ்கொட்லாந்துக்கு இந்தத் தோல்வி பெரும் ஏமாற்றத்தைக் கொடுத்திருக்கும் என்பது நிச்சயம்.

இந்தப் போட்டியில் இரண்டு தரப்பினரும் களத்தடுப்பில் கோட்டை விட்டதால் ஆட்டம் பெரியளவில் சுவாரஸ்யத்தை தோற்றுவிக்கவில்லை. முழுப் போட்டியிலும் துடுப்பாட்டத்தில் இருவரே 30க்கும் மேற்பட்ட ஓட்டங்களைப் பெற்றனர்.

பங்களாதேஷில் நடைபெறவிருந்த ஒன்பதாவது ஐசிசி மகளிர் ரி20 உலகக் கிண்ண அத்தியாயம், அந் நாட்டில் இடம்பெற்ற அரசியல் கொந்தளிப்பு காரணமாக ஐக்கிய அரபு இராச்சியத்திற்கு மாற்றப்பட்டது. எனினும் வரவேற்பு நாடு என்று உரிமைத்துவம் பங்களாதேஷுக்கு வழங்கப்பட்டுள்ளது. அது பங்களாதேஷுக்கு 'சொந்த மண்' போன்ற உணர்வை கொடுத்துள்ளது.

இன்றைய போட்டியில் முதலில் துடுப்பெடுத்தாடத் தீர்மானித்த பங்களாதேஷ் மகளிர் அணி 20 ஓவர்களில் 7 விக்கெட்களை இழந்து 119 ஓட்டங்களைப் பெற்றது.

துடுப்பாட்டத்தில் சோபனா மோஸ்தரி 36 ஓட்டங்களையும் ஷாதி ராணி 29 ஓட்டங்களையும் நிகார் சுல்தானா 18 ஓட்டங்களையும் பெற்றனர்.

120 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய ஸ்கொட்லாந்து 20 ஓவர்களில் 7 விக்கெட்களை இழந்து 103 ஓட்டங்களை மாத்திரம் பெற்று தோல்வி அடைந்தது.

ஆரம்ப வீராங்கனை சாரா ப்றைஸ் மாத்திரம் மிகத் திறமையாகத் துடுப்பெடுத்தாடி 49 ஓட்டங்களுடன் ஆட்டம் இழக்காதிருந்தார்.

சாராவின் சகோதரியான அணித் தலைவி கெத்தரின் ப்றைஸ் மற்றும் அலிசா லிஸ்டர் ஆகியோர் தலா 11 ஓட்டங்களைப் பெற்றனர்.