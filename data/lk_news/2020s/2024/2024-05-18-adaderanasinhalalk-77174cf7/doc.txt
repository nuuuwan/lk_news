බාල ඖෂධ සිද්ධිය ගැන CIDයට තවත් පැමිණිල්ලක්

ප්‍රමිතියෙන් තොර ඖෂධ ආනයන සිද්ධිය සම්බන්ධයෙන් ජාතික විගණන කාර්යාලය නිකුත් කළ වාර්තාව පදනම් කර ගනිමින් අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබේ.

වෘත්තීය හා සිවිල් සංවිධාන නියෝජිතයින් පිරිසක් අපරාධ පරීක්ෂණ දෙපාර්තමේන්තුවට එම පැමිණිල්ල ඉදිරිපත් කර ඇත.

2022 - 2023 වසරවල ඖෂධ අවශ්‍යතාවය, ප්‍රසම්පාදනය, සැපයුම, බෙදාහැරීම හා නියාමනය පිළිබඳ විශේෂ විගණන වාර්තාව ජාතික විගණන කාර්යාලය පසුගියදා නිකුත් කළේය.

එම වාර්තා මගින් ප්‍රශ්නගත ඖෂධ ආනයන සිද්ධියට අදාළව ජාතික ඖෂධ නියාමන අධිකාරියේ එවක ප්‍රධාන විධායක නිලධාරියා හා එය අනුමත කළ පාලක මණ්ඩලයට එරෙහිව නීතිමය ක්‍රියාමාර්ග ගත යුතු බවට නිර්දේශ කර තිබුණි.

ඒ අනුව, අදාළ නිර්දේශ ඇතුළත් ලේඛන ඉදිරිපත් කරමින් අද (18) දිනයේ අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළ බව වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති විශේෂඥ වෛද්‍ය චමල් සංජීව මහතා පැවසීය.

එමෙන්ම ඖෂධ නියාමන අධිකාරියේ දත්ත පද්ධතියේ වංචාව සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන විමර්ශනයේ ප්‍රගතිය සම්බන්ධයෙන් ද මෙහිදී විමසීමක් සිදුකළ බව ඔහු කියා සිටියේය.