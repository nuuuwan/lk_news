கொழும்பு குப்பைகளுக்கு மீண்டும் கடும் எதிர்ப்பு

கொழும்பிலிருந்து குப்பைகளை ரயிலில் புத்தளத்திற்கு கொண்டு வரும் வேலைத்திட்டம் ஞாயிற்றுக்கிழமை (25) முதல் மீண்டும் ஆரம்பிக்கப்பட்டுள்ளதாக தெரிவித்து புத்தளம் நகரில் எதிர்ப்பு ஆர்ப்பாட்டம் இடம்பெற்றது.

இத்திட்டத்தை உடனடியாக கைவிட வேண்டும் என கோரியே புத்தளத்தில் அமைதியான முறையில் இந்த கவனயீர்ப்பு போராட்டம் முன்னெடுக்கப்பட்டது.

புத்தளம் நூர் நகர் ரயில் நிலையத்திற்கு முன்பாக இந்த கவனயீர்ப்பு போராட்டம் சுமார் இரண்டு மணி நேரம் நடத்தப்பட்டது.

இந்த கவனயீர்ப்பு போராட்டத்தில் தூய தேசத்திற்கான கட்சியின் தலைவர் இஷாம் மரிக்கார் உட்பட இளைஞர்கள், சமூக ஆர்வலர்கள் சிலர் கலந்து கொண்டனர்.

பரீட்சார்த்த நடவடிக்கைகளுக்காக கொழும்பிலிருந்து குப்பைகளை ஏற்றிய விசேட ரயில் புத்தளம் அருவக்காடு சேராக்குளி பகுதிக்கு வருகை தரவுள்ளதாக கிளீன் புத்தளம் குழுவுக்கு கிடைத்த தகவலின் அடிப்படையில் இந்த கவனயீர்ப்பு போராட்டம் முன்னெடுக்கப்பட்டதாக ஏற்பாட்டாளர்கள் தெரிவித்தனர்.

சந்ததி காக்கும் சரித்திர போராட்டமான கிளீன் புத்தளம் இன்னும் மரணிக்கவில்லை. நீதிமன்றத்திலே இது தொடர்பாக வழக்காடி கொண்டிருக்கின்றோம். இப்படியான ஒரு சூழலில் யாருக்கும் தெரியாமல் ரயில் வண்டிகளில் குப்பை கொண்டு வரப்பட்டிருக்கிறது.

இதனை புத்தளம் சமூகத்தின் சார்பாக கிளீன் புத்தளம் அமைப்பின் சார்பாக எதிர்ப்பினை தெரிவித்தோம். அமைதியாக ஜனநாயமுறைப்படி நடத்தப்பட்ட போராட்டம் என்றனர்.