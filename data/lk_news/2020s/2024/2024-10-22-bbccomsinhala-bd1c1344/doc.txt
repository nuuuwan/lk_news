යාපනයේ හැර දිවයිනේ ඕනෑම අධිකරණයක සාක්ෂි දීමට සූදානම් බව ගෝඨාභය කියයි

යාපනයේ හැර දිවයිනේ ඕනෑම අධිකරණයක සාක්ෂි දීමට සූදානම් බව ගෝඨාභය කියයි

2011 වසරේදී,  මානව හිමිකම් ක්‍රියාකාරිකයින් දෙදෙනෙකු වන ලලිත් වීරරාජ් හා කුගන් මුරුගානන්දන් අතුරුදන් කිරීමේ සිද්ධියට අදාළ  නඩු විභාගයේ  සාක්ෂිකරුවකු  ලෙස නම් කර සිටින   හිටපු ජනාධිපති ගෝඨාභය රාජපක්ෂ යාපනය මහේස්ත්‍රාත් අධිකරණය හැර දිවයිනේ  වෙනත් ඕනෑම අධිකරණයක එම නඩුවට අදාළව  සාක්ෂි ලබාදීමට සූදානම් බව ඔහුගේ නීතිඥවරයා අද (ඔක්තෝබර් 22වැනිදා) ශ්‍රේෂ්ඨාධිකරණය හමුවේ ප්‍රකාශ කළේය.

යාපනය මහේස්ත්‍රාත් අධිකරණය හමුවේ පැවැත්වෙන එම නඩු විභාගයේදී සාක්ෂි  විමසීම සඳහා හිටපු ජනාධිපති ගෝඨාභය රාජපක්ෂ කැඳවිය නොහැකි බවට අභියාචනාධිකරණය ලබා දුන් තීන්දුවකට  එරෙහිව අතුරුදන් වූවන්ගේ ඥාතීන් ගොනු කළ පෙත්සමක් කැඳවූ අවස්ථාවේදී හිටපු ජනාධිපති ගෝඨාභය  රාජපක්ෂ වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මේ බව දැනුම් දී සිටියේය.

මෙම පෙත්සම ප්‍රීති  පද්මන් සූරසේන,  ශිරාන් ගුණරත්න,  සහ අචල වෙංගප්පූලි යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ අද කැඳවනු ලැබිණි.

එම අවස්ථාවේදී  ගෝඨාභය රාජපක්ෂ වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා අධිකරණය හමුවේ සඳහන් කළේ අදාළ නඩුව සම්බන්ධයෙන් තම  සේවාදායකට යාපනය  අධිකරණය හමුවේ සාක්ෂි ලබාදිය නොහැකි බව ය.

එහෙත්  යාපනය අධිකරණය හැර වෙනත් අධිකරණයක සාක්ෂි ලබාදීම සඳහා ඔහු කැමැත්තෙන් පසුවන බව ජනාධිපති නීතීඥවරයා   සඳහන් කර සිටියේය.

ගෝඨාභය රාජපක්ෂ පත් කළ ජනපති කොමිෂන්වලට මොකද වෙන්නේ ?ලලිත් - කූගන් නඩුවට අදාළව ගෝඨාභය රාජපක්ෂට නොතීසි

'ජීවිත තර්ජන හේතුවෙන්  යාපනය මහේස්ත්‍රාත් අධිකරණයට ගොස් සාක්ෂි දිය නොහැකියි'

ඒ අනුව වැඩිදුර කරුණු සලකා බැලීම සඳහා මෙම පෙත්සම  ලබන වසරේ  මාර්තු මස 18 වැනිදා කැඳවන ලෙස අධිකරණය නියෝග කළේය.

2011 වසරේ දෙසැම්බර් මස 10 වනදා ලලිත් වීරරාජ් හා කුගන් මුරුගානන්දන්  අතුරුදන්වීම සම්බන්ධයෙන් ඔවුන්ගේ ඥාතීන් විසින් යාපනය මහේස්ත්‍රාත් අධිකරණය හමුවේ ගොනු කර තිබූ හබයාස් කොපුස් පෙත්සමකට අදාළව සාක්ෂි දීම සඳහා එවකට ආරක්ෂක ලේකම්වරයා ලෙස කටයුතු කළ ගෝඨාභය රාජපක්ෂට 2019 වසරේ සැප්තැම්බර් මස 27 වැනිදා  පෙනී සිටින දන්වා එම අධිකරණය විසින් සිතාසි නිකුත් කර තිබිණි.

තමන්ට එල්ල වී තිබෙන ජීවිත තර්ජන හේතුවෙන්  යාපනය මහේස්ත්‍රාත් අධිකරණයට ගොස් සාක්ෂි දිය නොහැකි බවත් අදාළ සිතාසි බල රහිත කිරීමේ නියෝගයක් නිකුත් කරන ලෙස ඉල්ලා   ගෝඨාභය රාජපක්ෂ විසින් 2019 වසරේ අභියාචනාධිකරණය හමුවේ   මෝසමක් ඉදිරිපත් කර තිබිණි.

එම ඉල්ලීම සලකා බැලූ අභියාචනාදීකරණය විසින් ගෝඨාභය රාජපක්ෂ ජනාධිපතිවරයා ලෙස කටයුතු කරන බැවින් ඔහු සාක්ෂියට කැඳවිය නොහැකි බවට  නියෝගයක් නිකුත් කරන ලදි.

ගෝඨාභය රාජපක්ෂ මේ වනවිට ජනාධිපති ධුරයෙන් ඉවත් වී සිටින හෙයින් ඔහු සාක්ෂියට කැඳවිය හැකි බවට නියෝගයක් නිකුත් කරන ලෙසත්  ඉල්ලා අතුරුදන්වූවන්ගේ ඥාතීන්  ශ්‍රේෂ්ඨාධිකරණය වෙත මෙම පෙත්සම ඉදිරිපත් කර තිබිණි.

ආරුගම්බේ : ඊශ්‍රායල් ජාතිකයින්ගේ 'චබාඩ් හවුස්' ගැන ප්‍රදේශවාසින් සහ රජය කියන්නේ මොනවා ද?

දුරකතන සමාගම් ඔබේ පැරණි දුරකතන අංක යළි නිකුත් කිරීම නිසා ඔබට විය හැකි හානි

ඔබේ හිතුමනාපයට දුරකතන සංවාදයක් පටිගත කළ හැකි ද?අවසන් යාවත්කාලීනවීම: 2024 අප්‍රේල් 10