சர்வதேச ரி20யில் ஆர்ஜன்டீன வீரர் ஃபெனெல் 4 பந்துகளில் 4 விக்கெட்களை வீழ்த்தி அரிய சாதனை

சர்வதேச ரி20 கிரிக்கெட் போட்டிகளில் 4 பந்துகளில் 4 விக்கெட்களை வீழ்த்தியோர் வரிசையில் ஆர்ஜன்டீன வேகப்பந்துவீச்சாளர் ஹேர்னன் ஃபெனெல் இணைந்துகொண்டுள்ளார்.

அத்துடன் சர்வதேச ரி20 கிரிக்கெட் போட்டிகளில் இரண்டு தடவைகள் ஹெட் - ட்ரிக் நிகழ்த்திய வீரர்களுக்கான அரிய சாதனை ஏடுகளிலும் அவர் இணைந்துகொண்டுள்ளார்.

அடுத்த ஐசிசி ஆடவர் உலகக் கிண்ணத்துக்கான உப பிராந்திய அமெரிக்காக்கள் (Americas) தகுதிகாண் சுற்றிலேயே ஆர்ஜன்டீன வீரர் இந்த அரிய சாதனையை நிலைநாட்டினார்.

புவனஸ் அயர்ஸ் விளையாட்டரங்கில் நடைபெற்ற கேமன் தீவுகள் அணிக்கு எதிரான போட்டியின் கடைசி ஓவரின் கடைசி 4 பந்துகளில் ஹேர்னன் ஃபெனெல் 4 விக்கெட்களைக் கைப்பற்றினார்.

இதன் மூலம் சர்வதேச ரி20 கிரிக்கெட் போட்டிகளில் 4 பந்துகளில் 4 விக்கெட்களை வீழ்த்தியோர் வரிசையில் ஆறாவது வீரராக ஃபெனெல் இடம்பிடித்துள்ளார்.

இதற்கு முன்னர் ராஷித் கான் (ஆப்கானிஸ்தான் எதிர் அயர்லாந்து 2019), லசித் மாலிங்க (இலங்கை எதிர் நியூஸிலாந்து 2019), கேர்ட்டிஸ் கெம்ஃபர் (அயர்லாந்து எதிர் நெதர்லாந்து 2021), ஜேசன் ஹோல்டர் (மேற்கிந்தியத் தீவுகள் எதிர் இங்கிலாந்து 2022), வசீம் யாக்கூப் (லெசோத்தோ எதிர் மாலி 2024) ஆகியோர் இந்த அரிய மைல்கல் சாதனையை நிலைநாட்டியிருந்தனர்.

ஹேர்னன் ஃபெனெல் தனது கடைசி ஓவரின் கடைசி 4 பந்துகளில் ட்ரோய் டெய்லர், அலிஸ்டெயார் இஃபில், ரொனல்ட் ஈபான்க்ஸ், அலெஸாண்ட்ரோ மொறிஸ் ஆகியோரை ஆட்டம் இழக்கச் செய்து சாதனையாளர்கள் பட்டியலில் இணைந்துகொண்டார். அவர் அப் போட்டியில் 14 ஓட்டங்களைக் கொடுத்து 5 விக்கெட்களைக் கைப்பற்றினார்.

இதேவேளை இரண்டு தடவைகள் ஹெட் - ட்ரிக்குகளைப் பதிவு செய்த வீரர்கள் வரிசையில் வசீம் அபாஸ் (மோல்டா), பெட் கமின்ஸ் (அவுஸ்திரேலியா), மார்க் பாவ்லோவிக் (செர்பியா), டிம் சௌதீ (நியூஸிலாந்து), லசித் மாலிங்க (இலங்கை) ஆகியோருக்கு அடுத்ததாக ஃபெனெல் இணைந்துகொண்டுள்ளார்.

கேமன் தீவுகளுக்கு எதிராக ஃபெனெல் சாதனை நிலைநாட்டிய போதிலும் அவரது அணிக்கு தோல்வியே மிஞ்சியது.

அப் போட்டியில் கேமன் தீவுகள் 116 ஓட்டங்களைப் பெற்றதுடன் ஆர்ஜன்டீனாவால் 94 ஓட்டங்களையே பெறமுடிந்தது.