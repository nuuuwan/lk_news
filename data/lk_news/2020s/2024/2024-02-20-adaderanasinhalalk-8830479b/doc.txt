හොඳම ප්‍රවෘත්ති ප්‍රකාශය ඇතුළු සුමති සම්මාන රැසක් දෙරණට

ප්‍රවෘත්ති වාර්තාකරණයේ විශිෂ්ටත්වය යළි යළිත් තහවුරු කරමින් 2022 වසරේ හොඳම රූපවාහිනි ප්‍රවෘත්ති විකාශයට හිමි සම්මානය අද දෙරණ හිමිකර ගත්තේය.

එහිදී සම්මාන රැසක් හිමිකර ගැනීමට දෙරණ මාධ්‍ය ජාලය සමත් වුණි.

28 වැනි සහ 29 වැනි සම්මාන උළෙල දෙකම අද පැවති අතර, එහිදී 2022 සහ 2023 වසරවලදී රූපවාහිනි මාධ්‍යයෙන් විකාශය වූ නිර්මාණ සහ ඒවාට දායකවූ කලාකරුවන් ඇගයීමට ලක්කෙරුණි.

එමෙන්ම දිනේන්ද්‍ර රන්සිරි ඉදිරිපත් කළ අද දෙරණ 'උකුස්සා' 2022 සහ 2023 යන වසර ද්විත්වයේම හොඳම රූපවාහිනි ගවේෂණාත්මක ප්‍රවෘත්ති වාර්තාකරණයට හිමි සම්මාන හිමිකර ගත්තේය.

මේ අතර 2023 වසරේ හොඳම රූපවාහිනි ප්‍රවෘත්ති නිවේදක දෙවන ස්ථානය භානුක කරුණාරත්න ට හිමිවිය.

මෙහිදී 2023 වසරේ හොඳම රූපවාහිනි වාර්තා වැඩසටහන ලෙස ටී.වී. දෙරණ ඔස්සේ විකාශය කෙරුණු, රංජීවනි බැද්දේවිතාන අධ්‍යක්ෂණය කළ "බුද්ධ පාත්‍ර වන්දනා" සම්මානයට පාත්‍ර වූ අතර හොඳම රූපවාහිනි කාලීන වැඩසටහන ලෙස ටී.වී. දෙරණ නිෂ්පාදනය කළ, රුක්මල් මල්ලව අධ්‍යක්ෂණය කළ "REBUILD SRI LANKA" සම්මාන දිනා ගත්තේය.

එමෙන්ම කේ. සී සාරංග අධ්‍යක්ෂණය කළ අද දෙරණ 24 නාලිකාව ඔස්සේ විකාශය කෙරුණු "Kids Academy" 2023 වසරේ හොඳම රූපවාහිනි අධ්‍යාපන වැඩසටහන ලෙස සම්මානයට පාත්‍ර වුණි.

වසරේ දේශපාලන වැඩසටහනට හිමි දෙවන ස්ථානය අමිත් අසංක නිෂ්පාදනය කළ අද දෙරණ "වාදපිටිය" දිනාගනිද්දී හොඳම ඒකාංගික ටෙලිනාට්‍යට හිමි සම්මානය ටී.වී. දෙරණ ඔස්සේ විකාශය වූ චමින්ද අරඹේගෙදර අධ්‍යක්ෂණය කළ "පරමල් සුවඳ" ටෙලිනාට්‍යයට හිමිවිය.

සමාජ මාධ්‍යය අංශය යටතේ හොඳම සමාජ සත්කාරක වැඩසටහන, හොඳම කාලීන සිදුවීම් වැඩසටහන ඇතුළු සම්මාන ත්‍රිත්වයක් Derana Macro Entertainment වෙනුවෙන් "ගැස්ම" හිමිකර ගත්තේය.

එමෙන්ම සමාජ මාධ්‍ය අංශයෙන් හොදම සමාජ මාධ්‍ය උරුමයන් පිළිබඳ වැඩසටහන ලෙස අද දෙරණ එඩියුකේෂන් වෙනුවෙන් අරගලයෙන් උපන් අතීතය වැඩසටහන නිෂ්පාදනය කළ දයාන් පතිරණ ට හිමිවිය.