මෝදිගේ දිවුරුම්දීම වෙනුවෙන් ඉන්දියාව ආරක්ෂාව තර කරයි

අඛණ්ඩව තෙවන වරටත් ඉන්දීය අගමැති ධුරයට පත් ඉන්දීය අගමැති නරේන්ද්‍ර මෝදිගේ දිවුරුම් දීමේ උත්සවය හෙට (09) නවදිල්ලි අගනුවරදී පැවැත් වෙයි.

දින 44ක් අදියර 7ක් යටතේ පැවැති ලොව විශාලතම ප්‍රජාතන්ත්‍රවාදී මැතිවරණය ලෙස සැලකෙන ඉන්දිය මහ මැතිවරණය ජය ගැනීමට අගමැති නරේන්ද්‍ර මෝදිගේ පක්ෂ සන්ධානය පසුගිය දා සමත්වුණි.

එය වාර්තා අතරට එක්වන්නේ මෝදිගේ පක්ෂයද ඇතුළු ජාතික ප්‍රජාතන්ත්‍රවාදී සන්ධානය අඛණ්ඩව ජයගත් තෙවැනි මහමැතිවරණය ලෙසය.

ජය තහවුරු කරගැනීමෙන් පසුව ඊයේ දිනයේදී නරේන්ද්‍ර මෝදි ජාතික ප්‍රජාතන්ත්‍රවාදී සන්ධානයේ නායකයා ලෙස නිල වශයෙන් පත් කෙරුණි.

ජනාධිපති ද්‍රෞපදී මුර්මු විසින්, නව රජයට නායකත්වය ලබා දෙමින් අඛණ්ඩව තෙවන වරටත් ඉන්දීය අගමැතිවරයා ලෙසට නරේන්ද්‍ර මෝදි පත් කෙරුණේ ඉන් අනතුරුවය.

ඒ අනුව, ඉන්දීය අගමැති මෝදිගේ නිල දිවුරුම් දීමේ උත්සවය හෙට පස්වරුවේ ඉන්දීය ජනපති නිල නිවස වන රාශ්ට්‍රපති භවන්හීදී පැවැත්වීමට නියමිතය.

ඒ සඳහා අසල්වැසි රටවල රාජ්‍ය නායකයින් ඇතුළුව 9000ක පමණ පිරිසක් ආරාධනා ලැබ සිටී.

ඒ අතර, ශ්‍රී ලංකා ජනාධිපති රනිල් වික්‍රමසිංහ, බංග්ලාදේශ අගමැතිනි ෂෙයික් හසීනා, නේපාල අගමැති පුෂ්ප කමල් දහාල් මෙන්ම සීෂෙල්ස් උප ජනාධිපති, මොරිෂියස් අගමැති මෙන්ම භූතාන අගමැතිවරයාද එක්වීමට නියමිතය.

එමෙන්ම මාලදිවයින් ජනාධිපති මොහොමඩ් මුයිසුද දිවුරුම් දීමේ උත්සවයට ආරාධනා ලැබ සිටීම විශේෂත්වයකි.

දැනටමත් නවදිල්ලි අගනුවර ආරක්ෂාව තර කර ඇත්තේ අගමැතිවරයාගේ දිවුරුම් දීමේ උත්සවයට සමගාමීවය.

ඒ අනුව අද සිටම දේශසීමා ආසන්න විශේෂ රථ වාහන පරීක්ෂා කිරීමක් ආරම්භ කර ඇති අතර හෙට, අගනුවර ගුවන්ගමන් තහනම් කලාපයක් ලෙස නම් කර තිබේ.

එමෙන්ම මහජන ඒකරාශී වීම් තහනම් කර ඇති අතර, රාශ්ට්‍රපති බවන් අවට කමාන්ඩෝ නිලධාරීන් සහ ස්නයිපර්වරුන් යොදවා ඇති අතර ඒ අවට ඩ්‍රෝන මගින් නිර්ක්ෂණය කෙරෙන බව සඳහන් ය.

විශේෂිත ආරක්ෂක ක්‍රමවේද යටතේ රාජ්‍යතාන්ත්‍රිකයින් නවාතැන් ගන්නා හෝටල් අවටද විශේෂ ආරක්ෂාවක් යොදවා තිබේ.

මේ අතර, මෝදී ඉන්දීය අගමැති ධුරයට යළි පත්වීම සමරමින් අමෙරිකාවේ නිව්යෝර්ක් ඇතුළු නගර 22ක විවිධ සැමරුම් සංවිධාන කර තිබේ.