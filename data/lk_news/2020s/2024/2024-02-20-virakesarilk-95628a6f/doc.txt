ஒக்ஸ்போர்ட் ஜனாதிபதி கிண்ண கால்பந்தாட்ட இறுதியில் சென். தோமசஸ், ஹமீத் அல் ஹுசெய்னி

ஹமீத் அல் ஹுசெய்னி கல்லூரியின் 80களின் பழைய மாணர்கள் குழு ஏற்பாடு செய்துள்ள 14ஆவது ஒக்ஸ்போர்ட் ஜனாதிபதி சவால் கிண்ண இறுதிப் போட்டியில் விளையாடுவதற்கு நடப்பு சம்பியன் ஹமீத் அல் ஹுசெய்னியுடன் முதல் தடவையாக கல்கிஸ்ஸை சென். தோமசஸ் தகுதிபெற்றுள்ளது.

இந்த இரண்டு அணிகளுக்கும் இடையிலான இறுதிப் போட்டி கொழும்பு சுகததாச விளையாட்டரங்கில் எதிர்வரும் மார்ச் 7ஆம் திகதி மின்னொளியில் நடத்த திட்டமிடப்பட்டுள்ளது.

இதற்கு முன்னோடியாக ஞாயிற்றுக்கிழமை (18) நடைபெற்ற முதலாவது அரை இறுதிப் போட்டியில் நீர்கொழும்பு அல் ஹிலால் அணியை எதிர்த்தாடிய சென். தோமசஸ் 6 - 1 என்ற கோல்கள் வித்தியாசத்தில் இலகுவாக வெற்றிபெற்றது.

அப் போட்டியின் 24ஆவது நிமிடத்தில் எம்.என்.எம். அரபாத் கோல் போட்டு அல் ஹிலால் அணியை முன்னிலையில் இட்டார்.

ஆனால், அதன் பின்னர் அற்புதமான ஆற்றல்களை வெளிப்பிடுத்திய சென். தோமசஸ் 6 கோல்களைப் போட்டு அபார வெற்றியீட்டியது.

எம்.எம். முக்தார் (36 நி., 77 நி., 86 நி.) ஹெட் ட்ரிக் முறையில் 3 கோல்களையும் ஜே. ஆர். ராஜதுரை (55 நி.), எச். ஜீ. எம். டயஸ் (66 நி.), பி. என். ஜேசுரன் (69 நி.) ஆகியோர் தலா ஒரு கோலையும் போட்டனர்.

இப் போட்டியைத் தொடர்ந்து நடைபெற்ற இரண்டாவது அரை இறுதிப் போட்டியில் கேட்வே அணியை எதிர்த்தாடிய ஹமீத் அல் ஹுசெய்னி 3 - 0 என்ற கோல்கள் கணக்கில் இலகுவாக வெற்றிபெற்றது.

ஹமீத் அல் ஹுசெய்னி சார்பாக ஏ.எவ்.எம். அர்ஹம் (14 நி., 31 நி.) 2 கோல்களையும் எஸ்.எம். ஹுசெய்ன் (60 நி.) ஒரு கோலையும் போட்டனர்.

இந்த சுற்றுப் போட்டியில் சென். தோமசஸ் வீரர் எம். எம். முக்தார் 5 கோல்களைப் போட்டு அதிக கோல்கள் போட்டவர்கள் வரிசையில் முதலிடத்தில் இருக்கிறார்.

ஹமீத் அல் ஹுசெய்னி வீரர்களான எம்.ஆர். அத்தீக், ஏ.ஏவ்.எம். அர்ஹம் ஆகிய இருவரும் தலா 4 கோல்களைப் போட்டு இரண்டாம் இடத்தில் உள்ளனர்.

இந்த மூன்று வீரர்களில் ஒருவர் சுற்றுப் போட்டி நாயகனுக்கான விருதையும்  அதிக கோல் போட்டவருக்கான தங்கப் பாதணி விருதையும் வென்றெடுப்பர் என கருதப்படுகிறது.