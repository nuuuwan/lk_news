අමෙරිකාව නියෝජනය කරන සෞරබ් කවුද ?

ක්‍රිකට් ක්‍රීඩා කරමින් අමෙරිකාව දිනවූ සෞරබ් නේත්‍රවල්කාර් වෘත්තීමය වශයෙන් ඉංජිනේරුවෙක් ලෙස සේවය කරයි.

2010 යොවුන් ලෝක කුසලාන තරගාවලියේ ඉන්දු පාකිස්තාන අර්ධ අවසන් පූර්ව තරගයේ වමතින් වේගපන්දු යැවූ ඉන්දියානුවෙක් ගැන ඔබේ මතකයට එනවද ? එදා පාකිස්තානයට එරෙහිව ලකුණු 114ක් රැකගන්නට උත්සාහ කළ ඉන්දීය පන්දු බලඇණියේ ප්‍රධාන තුරුම්පුවක් වුයේ මෙම සෞරබ් ලෙස කියැවේ. නමුත් එදා ඉන්දියානුවෙක් විදියට බාබර් අසාම්ලට පැරදුනත් ඊයේ අමෙරිකානුවෙක් විදියට බාබර් ප්‍රමුඛ කණ්ඩායම පරාජය කරන්න ඔහුට හැකියාව ලැබුණි.

සෞරබ් කියන්නෙත් තමන්ගේ මව් රට වෙනුවෙන් දීර්ඝ කාලයක් ක්‍රිකට් ගහන්න බලාපොරොත්තුවෙන් සිටි ක්‍රීඩකයෙකි. වමතින් වේගපන්දු යවන්නෙකු වන මොහු 2009 අවුරුද්දේ දී බැංගලෝර්වලදී යුවරාජ්ගේ කඩුල්ලක් දවාගත්තේය. ඒ පන්දුව ඔහුට වාසනාව රැගෙන ආවා කිව්වොත් නිවැරදි ය. ඔහුට ඒ නිසාවෙන් BCCI කෝපරේට් කුසලානය තරගාවලියට ක්‍රීඩා කරන්න අවස්ථාවක් උදා විය.

සෞරබ්ට එතනදි යුවරාජ් සිං, රොබින් උතප්පා වගේ ක්‍රීඩකයෝ එක්ක ඩ්‍රසින් රූම් එකේදී දැනුම බෙදාගන්න අවස්ථාව උදාවිය. එමෙන්ම ඔහුගේ ප්‍රතිවාදීන් වූයේ කෝලි, දෝනි වගේ ක්‍රීඩකයින් ය.

එවක 18 හැවිරිදි වියෙහි පසුවුණු සෞරබ් තරගාවලියේ වැඩිම කඩුලු ලාභීන් අතරේ සමතැන් ගනිමින් තරගාවලිය අවසන් කළේය. මේ දස්කම් එක්ක ඔහුට යොවුන් ලෝක කුසලාන වරම් හිමිවුයේ 2010 අවුරුද්දේ දී ය.

නමුත් එහිදී සෞරබ්ට අධ්‍යාපන කටයුතු මගහැරුණි. ඔහු ඊට මාස 6කට කලින් ලියාපදිංචි වුණ පරිගණක ඉංජිනේරු උපාධියේ පළමු අධ්‍යයන වාර විභාගය ඔහුට සම්පූර්ණයෙන්ම මග හැරි තිබුණි. නමුත් ඔහු ලෝක කුසලාන තරගාවලියේ දී ඉන්දියාව වෙනුවෙන් වැඩිම කඩුලු ලාභියා බවට පත් විය. ඒ දස්කම් එක්ක මුම්බායි ජ්‍යේෂ්ඨ කණ්ඩායමට එක් වෙන්න අවස්ථාවක් හිමි වෙයි කියා ඔහු බලාපොරොත්තු විය. නමුත් සහීර් ඛාන්, අජිත් අගාකර් වගේ ජ්‍යෙෂ්ඨයන් නිසා ඔහුට මුම්බායි පිලේ දොර වැසී ගියේය.

අවසානයේ දී 2013 අවුරුද්දේ සෞරබ් රාංජි කුසලානය වෙනුවෙන් ක්‍රීඩා කළේය. එතනදිත් ඔහුට ඉතා බැරෑරුම් තීරණයක් ගන්න සිදු විය. පූනේවල ඔහුට ලැබුන පරිගණක ඉංජිනේරු රැකියාවත් අතහැර දමා ඉදිරි අවුරුදු 2ක ක්‍රිකට් ක්‍රීඩාවට වෙන් කරන්න ඔහු තීරණය කළේය. 2015 අවුරුද්දේ අගෝස්තු මාසයේදී ඔහුගේ ක්‍රිකට් ජීවිතය වෙනස් විය.

අමෙරිකාවේ Cornell විශ්වවිද්‍යාලයෙන් මොහුට ශිෂ්‍යත්වයක් හිමි විය. නමුත් මේ ශිෂ්‍යත්වත් ක්‍රිකට් ක්‍රීඩාවට සම්බන්ධ එකක් වුණ බැවින් ඔහු එහිදී තීරණයක් ගෙන තිබුණේ අමෙරිකාවට යන්නටය. ඔහුට ශිෂ්‍යත්වය විදියට ලැබෙන්නේ ක්‍රීඩකයන් විශ්ලේෂණය කිරීමට ඇප් එකක් සැදීමටය.

ඒ විදියට තමංගේ ක්‍රිකට් බෑග් එක අතෑරලා අමෙරිකාවට ගිය සෞරබ්ට පශ්චාත් උපාධියෙන් පස්සේ ඔරැකල් සමාගමේ රැකියාවක් හිමි විය. නමුත් ඔහු සතිඅන්තයේදී ක්‍රිකට් සෙල්ලම් කරන්න පටන් ගත්තේය. 2016 අවුරුද්දේ අමෙරිකාවේ ජාතික ශූරතාවලිය වෙනුවෙන් මොහු ක්‍රීඩා කර තිබුණි. අමෙරිකාව නියෝජනය කරන්න අවශ්‍ය අඩුම කාලය අවුරුදු 3ක් කරන්න ICCය ගත්ත තීරණයත් එක්ක සෞරබ් අවස්ථාවන් සොයමින් කාලය ගෙවා දැමීය.

දකුණු කැලිෆෝනියා කණ්ඩායම සමග අමෙරිකා එක්සත් ජනපද කණ්ඩායම තරග වැදුණු එක්තරා තරගයකදී හිටපු පුහුණුකරු පුබුදු දිසානායකගේ සිත දිනාගන්න මෙම වමත් වේගපන්දු යවන්නට හැකියාව ලැබුණි. 2018 අවුරුද්දේ ලීවර්ඩ් දූපතට එරෙහිව ලකුණු 45කට කඩුලු 2ක් දවාගැනීමත් එක්ක සෞරබ්ට අමෙරිකානු සංචිතයේ දොරටු විවර විය.

අද වනවිට මේජර් ලීග් තරගාවලියට ක්‍රීඩා කරන නිත්‍ය ක්‍රීඩකයන් අතරට සෞරබ්ගේ නමත් ඇතුළත්ව සිටී. පසුගිය වර තරගාවලියේ වොෂින්ටන් ෆ්‍රීඩම් ක්‍රිකට් වෙනුවෙන් වැඩිම කඩුලු ලාභීන් අතර තෙවැනි බවට පත් වූයේත් මොහුය. මාකස් ස්ටෝනිස්, ශඩාබ් ඛාන්, මැතිව් වේඩ් වගේ දක්ෂයන් ඉන්න සැන් ෆ්‍රැන්සිස්කෝ කණ්ඩායමට එරෙහිව ලකුණු 9ට කඩුලු 6ක් බිඳ හෙලන්නත් ඔහු සමත් විය.

ඒ අනුව අමෙරිකාවේ ක්‍රිකට් වලට ආපු ඉන්දියානුවෙක් ඊයේ පාකිස්තානයට එරෙහිව ලකුණු 18ක් ආරක්ෂා කරගෙන තරගය ජයග්‍රහණය කරන්න පන්දුවෙන් දායක විය. එදා යොවුන් ලෝක කුසලාන සිහිනය බොඳ කළ බාබර් ඇතුලු පාකිස්ථානුවන්ට මෙදා විස්සයි විස්ස ලෝක කුසලාන පළමු තරගයේම බලාපොරොත්තු නොවූ පරාජයක් උරුම කරන්න සෞරබ් දායක විය. පූර්ණ කාලීන ඉංජිනේරුවෙක් වන මොහු රැකියාවෙන් නිවාඩු ගන්නේ මූලික වටයට පමණි. නමුත් ඔහුට තවත් දින කිහිපයක් නිවාඩු ගැනීමට සිදු වෙවී ද කියන ප්‍රශ්නාර්ථය ඊයේ ජයග්‍රහණයත් එක්ක ඔහුගේ ප්‍රධානියාටත් මතුවේවි ?