ප්‍රේමය මඟහැරි පෙම්වතාට පෙම්වතියගෙන් පිහි ප්‍රහාරයක්

වසර ගණනක ප්‍රේමය මඟහැරීමට උත්සාහ කළ 22 හැවිරිදි පෙම්වතාට පිහිපහරක් එල්ල කළ 19 හැවිරිදි පෙම්වතිය ලබන 22 වැනිදා දක්වා රක්ෂිත බන්ධනාගාර ගත කරන ලෙස ගම්පොළ වැඩබලන මහෙස්ත්‍රාත් නන්දනී කාන්තිලතා මහත්මිය නියෝග කළාය.

මෙලෙස රක්ෂිත බන්ධනාගාරගත කර ඇත්තේ ගම්පොළ උලපනේ ප්‍රදේශයේ පදිංචි තරුණියකි.

ඇය ගම්පොළ නගරයේ මත්ස්‍ය ව්‍යාපාරවලට සම්බන්ධ තරුණයෙකු සමග ප්‍රේම සම්බන්ධතාවක් පවත්වාගෙන ගොස් තිබිණි.

එහෙත් කාලයක් ගිය පසු අදාළ තරුණයා ඇයව අත්හරින බවක් ඇයට දැනීමත් සමග ඒ පිළිබඳ ඇය ඔහුගෙන් විමසා සිටියද ඔහුගේ තීන්දුව වෙනස්‍ නොවන බව දැනගත් ඇය ඔවුන් දෙදෙනාගේ ඡායාරූපද මුහුණු පොතේ පළ කිරීමට කටයුතු යොදා ඇත්තේ ඔහුට වෙනත් පෙම් සබඳතාවක් පවත්වාගෙන යා නොහැකි වන අයුරින්ය.

මෙයින් කිපී ඇති තරුණයා එම ඡායාරූප මුහුණු පොතෙන් ඉවත් කරන ලෙස දන්වා ඇයට පහරදී ඇති අතර මේ පිළිබඳ ඇගේ මව හා සහෝදරයාද දැනගෙන සිද්ධියට මැදිහත්වී තිබේ.

ඒ අනුව තරුණියගේ මව හා සොයුරා මෙම තරුණයා ව්‍යාපාර කරන ගම්පොළ පොදු වෙළෙඳ පොළ වෙත පැමිණ ඒ පිළිබඳව විමසා ඇති අතර එහිදී අදාළ තරුණයා පෙම්වතියගේ සොහොයුරාට පහර දී තිබේ.

එහිදී මව විසින් පහර කෑ පුතා රෝහලට රැගෙන ගොස් ඇති අතර තරුණිය සඟවාගෙන සිටි පිහියක් රැගෙන පෙම්වතාට පහර එල්ල කර ඇත.

එයින් තුවාල ලැබූ පෙම්වතා ගම්පොළ ශික්ෂණ රෝහලට ඇතුළත් කර ඇති අතර වෙළෙඳසැල අසල සිටි‍ අනෙකුත් පිරිස මෙම තරුණිය මෙල්ල කර පසුව ඇය පොලිස් අත්අඩංගුවට පත්ව තිබේ.