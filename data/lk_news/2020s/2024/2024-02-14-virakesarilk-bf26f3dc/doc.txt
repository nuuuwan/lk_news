எதிரணியின் பெரும்பாலான உறுப்பினர்கள் அரசாங்கத்துடன் ஒன்றிணைவார்கள் - பியல் நிஷாந்த டி சில்வா

ஸ்ரீ லங்கா பொதுஜன பெரமுனவை எவராலும் வீழ்த்த முடியாது. பரந்துப்பட்ட அரசியல் கூட்டணி ஊடாக எமது பலத்தை மீண்டும் உறுதிப்படுத்துவோம்.எதிர்க்கட்சியின் பெரும்பாலான உறுப்பினர்கள் அரசாங்கத்துடன் ஒன்றிணைவார்கள் என கடற்றொழில் இராஜாங்க அமைச்சர் பியல் நிஷாந்த டி சில்வா தெரிவித்தார்.

களுத்துறை பகுதியில் உள்ள பொதுஜன பெரமுனவின் காரியாலயத்தில் புதன்கிழமை (14) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்;

அரசாங்கத்தை பொறுப்பேற்க தயார் என தற்போது குரல் எழுப்பும் எதிர்க்கட்சித் தலைவர் சஜித் பிரேமதாச,மக்கள் விடுதலை முன்னணியின் தலைவர் அனுர குமார திஸாநாயக்க ஆகியோர் 2022 ஆம் ஆண்டு காலப்பகுதியில் பொருளாதார நெருக்கடி தீவிரமடைந்த போது அரசாங்கத்தை பொறுப்பேற்க முன்வரவில்லை.

நெருக்கடியான சூழ்நிலையில் அரசாங்கத்தை பொறுப்பேற்றால் தமது எதிர்கால அரசியல் இருப்புக்கு பாதிப்பு ஏற்படும் என்பதால் எதிர்க்கட்சித் தலைவர் உட்பட மக்கள் விடுதலை முன்னணியின் தலைவர் அரசாங்கத்தை பொறுப்பேற்காமல் கதை பேசிக் கொண்டிருந்தார்கள்.

மாறுப்பட்ட அரசியல் கொள்கையினை கொண்டுள்ள ஐக்கிய தேசியக் கட்சியின் தலைவர் ரணில் விக்கிரமசிங்கவை ஜனாதிபதியாக தெரிவு செய்து அவர் தலைமையில் அரசாங்கத்தை ஸ்தாபித்தோம். அரசியல் காரணிகளுக்கு முன்னுரிமை வழங்காமல் நாட்டுக்காக ஒன்றிணைந்து செயற்பட்டதால் நாடு தற்போது இயல்பு நிலைக்கு திரும்பியுள்ளது. பாரிய பொருளாதார நெருக்கடியில் இருந்து மீட்சிப் பெற்றுள்ளோம்.

பொருளாதார பாதிப்பை தொடர்ந்து பொதுஜன பெரமுன வீழ்ச்சியடைந்து விட்டது என்று எதிர்க்கட்சியினர் தவறான நிலைப்பாட்டை தோற்றுவித்துள்ளார்கள். பொதுஜன பெரமுனவை எவராலும் வீழ்த்த முடியாது. பரந்துப்பட்ட அரசியல் கூட்டணி ஊடாக எமது பலத்தை மீண்டும் உறுதிப்படுத்துவோம்.

எதிர்க்கட்சித் தலைவருடன் ஒன்றிணைந்து செயற்பட முடியாது என்பதை எதிரணியின் உறுப்பினர்கள் நன்கு விளங்கிக் கொண்டுள்ளார்கள். எதிரணியின் பெரும்பாலான உறுப்பினர்கள் அரசாங்கத்துடன் ஒன்றிணைவார்கள் என்றார்.