மாதவன்- சிவகார்த்திகேயன் இணைந்து வெளியிட்ட சித்தார்த்தின் 'மிஸ் யூ' பட ஃபர்ஸ்ட் லுக்

நடிகை அதிதி ராவ் ஹயாத்ரியை திருமணம் செய்து கொண்ட பிறகு நடிகர் சித்தார்த் நடிப்பில் தயாராகும் புதிய திரைப்படத்திற்கு 'மிஸ் யூ' என பெயரிடப்பட்டு, அதன் ஃபர்ஸ்ட் லுக் வெளியிடப்பட்டிருக்கிறது. இதனை தமிழ் சினிமாவின் எவர்கிரீன் காதல் இளவரசர்களான மாதவன் மற்றும் சிவகார்த்திகேயன் இணைந்து அவர்களுடைய சமூக வலைதள பக்கத்தில் வெளியிட்டு, படக்குழுவினருக்கு வாழ்த்து தெரிவித்திருக்கின்றனர்.

இயக்குநர் என். ராஜசேகர் இயக்கத்தில் உருவாகும் 'மிஸ் யூ' எனும் திரைப்படத்தில் சித்தார்த், ஆஷிகா ரங்கநாத், கருணாகரன், பால சரவணன், 'லொள்ளு சபா' மாறன், சஷ்டிகா ராஜேந்திரன் உள்ளிட்ட பலர் நடிக்கிறார்கள். கே. ஜி. வெங்கடேஷ் ஒளிப்பதிவு செய்யும் இந்த திரைப்படத்திற்கு ஜிப்ரான் வைபோதா இசையமைக்கிறார். காதலை மையப்படுத்தி தயாராகும் இந்த திரைப்படத்தை செவன் மைல்ஸ் பர் செகண்ட்ஸ் புரொடக்ஷன்ஸ் நிறுவனம் சார்பில் தயாரிப்பாளர் சாமுவேல் மாத்யூ தயாரிக்கிறார்.

நீண்ட இடைவெளிக்குப் பிறகு நடிகர் சித்தார்த் மீண்டும் காதலுக்கு முக்கியத்துவம் கொடுக்கும் திரைக்கதையில் நடிக்கிறார் என்பதும், இப்படத்தின் டைட்டில் 'மிஸ் யூ' என்றிருப்பதும், ஃபர்ஸ்ட் லுக்கில் சித்தார்த் ஒரு பயணியை போலவும், அதன் பின்னால் புகையிரத வண்டியும் இடம் பிடித்திருப்பதால் உணர்வுபூர்வமான காதல் கதையாக இருக்கக்கூடும் என்ற எதிர்பார்ப்பையும் ஏற்படுத்தியிருக்கிறது.