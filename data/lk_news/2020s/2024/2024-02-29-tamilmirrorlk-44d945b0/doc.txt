சட்டபூர்வ ஹோமியோபதி மருத்துவ சபை இன்மை நாட்டுக்கு ஆபத்து

நாட்டில் ஹோமியோபதி மருத்துவர்களுக்கான சட்டபூர்வமான சபையொன்று இன்மை தொடர்பில் அரசாங்கம் உடனடியாக கவனம் செலுத்த வேண்டும் என ஹோமியோபதி வைத்தியர்கள் கோரிக்கை முன்வைத்துள்ளனர்.

2006 ஆம் ஆண்டு ஸ்தாபிக்கப்பட்ட ஹோமியோபதி மருத்துவ சபை, அக்கால கட்டத்தில் அமைச்சராக இருந்த திஸ்ஸ கரலியத்தவினால் எவ்விதமான காரணங்களும் வழங்கப்படாமல் கலைக்கப்பட்டு, இடைக்கால குழுவொன்றை நியமித்தார். இந்த விடயம் தொடர்பாக சபையின் அங்கத்தவர்களால் அடிப்படை உரிமை மீறல் வழக்குத்தாக்கல் செய்யப்பட்டு, நீண்ட காலமாக விவாதிக்கப்பட்ட வண்ணமிருந்தது. இதனைத் தொடர்ந்து, அமைச்சராக நியமிக்கப்பட்ட சாலிந்த திசாநாயக்க இந்த இடைக்கால நிர்வாக சபையை தொடர்ந்தும் நியமித்தார். அந்தச் சபை எவ்விதமான முன்அனுபவமும் இல்லாத அங்கத்தவர்களை கொண்டிருந்ததுடன், மோசடியான முறையில் ஹோமியோபதி மருத்துவ அனுமதிகளும் வழங்கப்பட்டிருந்தது.

இந்த விடயம் தொடர்பில் இதுவரையில் எவ்விதமான விசாரணைகளும் முன்னெடுக்கப்படாததுடன், தொடர்ந்தும் இந்த சபையில் நிர்வாகிகள் தெரிவு முறைமையில் முறைகேடுகளும், தெரிவு செய்யப்பட்ட அங்கத்தவர்கள் முறையான தகைமைகளை கொண்டிராதவர்களாகவும் அமைந்திருக்கின்றமை இந்த மருத்துவப் பிரிவுக்கு பெரும் அச்சுறுத்தலை ஏற்படுத்தியுள்ளது.

அத்துடன் தற்போது காணப்படும் சட்ட விரோதமான சபையில் சட்ட விரோதமாக பதிவு செய்யப்பட்ட அங்கத்தவர்களைக் கொண்டு, ஹோமியோபதி சபைக்கு நிர்வாகிகள் தெரிவுக்காக அமைச்சு அழைப்புவிடுத்துள்ள நிலையில், இந்த தீர்மானத்தில் மாற்றத்தை மேற்கொண்டு, 2009 ஆம் அண்டு கலைக்கப்படுவதற்கு முன்னர் காணப்பட்ட சட்டபூர்வமான சங்கத்திலிருந்து அங்கத்தவர்களைக்கொண்டு இந்த தேர்தல் முன்னெடுக்கப்பட வேண்டும் எனவும் அந்த வைத்தியர்கள் கோரியுள்ளனர்.

ஹோமியோபதி பட்டம் பெற்றவர்களாக இருந்தாலும், இலங்கையில் இந்தப் பிரிவில் சிகிச்சைகளை வழங்குவதற்கு, சட்டபூர்வமாக நிறுவப்பட்ட ஹோமியோபதி சபையில் பதிவு செய்யப்பட்ட ஹோமியோபதி செயற்பாட்டாளர்களாக இருக்க வேண்டியது முக்கியமானதாகும்.

இந்த விடயம் தொடர்பில் சம்பந்தப்பட்ட அமைச்சர் சிசிர ஜயகொடியுடன் உரையாடுவதற்கு வைத்தியர்கள் சிலர் அவரின் அலுவலகத்துக்கு சென்றிருந்த சந்தர்ப்பத்தில், அமைச்சர் அவர்களுக்கு உரிய பதிலளிக்காமல் அவ்விடத்தை விட்டு அகன்று சென்றிருந்தமை தொடர்பான காட்சிகள் சமூக வலைத்தளங்களில் வெளியாகியிருந்தன.

கடந்த காலங்களில் பதிவாகியிருந்த சர்ச்சைக்குரிய தரம் குறைந்த மருந்துப் பொருட்கள் இறக்குமதி, சிகிச்சை பெற்றவர்கள் உயிரிழந்தமை மற்றும் பார்வை இழந்தமை போன்ற சம்பவங்களால், ஆங்கில மருந்துப் பொருட்கள் மீது மக்கள் நம்பிக்கை குறைவடைந்து வரும் நிலையில், மாற்று மருந்துப் பொருட்களின் மீது மக்களின் நாட்டம் அதிகரித்துள்ள நிலையில், இந்தப் பிரிவுகளில் இவ்வாறான அனுபவமில்லாத வைத்தியர்கள் சட்டவிரோதமான முறையில் நியமனம் பெற்று இயங்குகின்றமை, இந்தத் துறையின் மீதும் மக்களுக்கு அவநம்பிக்கையை ஏற்படுத்திவிடும் என்ற அச்சமும் நிலவுகின்றது.

எனவே இந்த விடயம் தொடர்பாக சம்பந்தப்பட்ட அமைச்சர் மற்றும் இதர பொறுப்பதிகாரிகள் கவனம் செலுத்தி, சட்டபூர்வமான ஹோமியோபதி மருத்துவ சபை ஒன்றை நிறுவுவதற்கு நடவடிக்கைகளை மேற்கொள்ளுமாறு ஹோமியோபதி வைத்தியர்கள் கோரிக்கை முன்வைத்துள்ளனர்.