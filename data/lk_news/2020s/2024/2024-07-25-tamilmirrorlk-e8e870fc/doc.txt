யாருக்கு இனி கடிதம் எழுதுவது?

என்னுடைய பாதுகாப்பு தொடர்பில், யாருக்கு இனி நான் கடிதம் எழுதுவது என, இலங்கை தமிழரசுக்கட்சியின் மட்டக்களப்பு மாவட்ட எம்.பி. யான இரா.சாணக்கியன், பாராளுமன்றத்தில்  கேள்வி எழுப்பினார்

என்னைக்கொல்ல சதி நடப்பதாக தகவல்கள் வெளிவந்துள்ள நிலையில் என்னுடைய பாதுகாப்பு விடயம் தொடர்பாக நான் பொலிஸ்மா அதிபரிடம் செவ்வாய்க்கிழமை (23) கடிதம் கையளித்தேன்  ஆனால் அவர் இன்று புதன்கிழமை (24 ) பதவியில் இருந்து இடைநிறுத்தப்பட்டுள்ளார் .

ஜனாதிபதித் தேர்தலை ஒத்திவைக்கும் முயற்சி பலிக்காது என்பது  ஜனாதிபதியின் விருப்பத்துக்கு அமைய நியமிக்கப்பட்ட பொலிஸ்மா அதிபரின் நியமனத்திற்கு உயர் நீதிமன்றம் இடைக்கால தடைவிதித்ததன் மூலம் உறுதிப்படுத்தப்பட்டுள்ளது என்றார்.

பாராளுமன்றத்தில் புதன்கிழமை (24) விசேட கூற்றை முன்வத்து உரையாற்றிய போதே மேற்கண்டவாறு தெரிவித்தார்.

இன்று பொலிஸ்மா அதிபரின் நியமனம் தொடர்பில் நீதிமன்றம் அவரின் சேவைக்கு இடைக்காலத்தடை விதித்து தீர்ப்பு வழங்கியுள்ளது .இந்த பொலிஸ்மா அதிபரிடம்தான் என்னைக்கொல்ல நடக்கும் சதி தொடர்பிலும் எனது   பாதுகாப்பு குறித்தும்  நான் கடிதம் ஒன்றை கையளித்துள்ளேன், அதற்கு யார் பொறுப்பு என்று வினவினார்.

அதேநேரம் இங்கு கொரோனா தொற்றினால் உயிரிழந்த முஸ்லிம்களின் ஜனாஸாக்கள் எரிக்கப்பட்டமைக்கு  அரசு முஸ்லிம்களிடம் மன்னிப்புக்கேட்டது தொடர்பில்  பேசப்பட்டது.அந்த நேரத்தில் 20 ஆவது அரசியலமைப்புத் திருத்தத்திற்கு ஆதரவளித்து அரசை பாதுகாத்த முஸ்லிம் எம்.பி.க்களும் முஸ்லிம் மக்களிடம் மன்னிப்புக்கோர வேண்டும் ,அவ்வாறு ஆதரவளித்தவர்கள் இன்று அதனைப்பற்றி இந்த சபையில் பேசுவது வேடிக்கையானது என்றார்.