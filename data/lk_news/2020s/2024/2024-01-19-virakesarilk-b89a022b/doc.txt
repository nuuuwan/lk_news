200 வருட கால வரலாற்றில் மலையக பெருந்தோட்ட கல்வி முறைமை

பெருந்தோட்ட தொழிற்துறைக்காக தென்னிந்தியாவிலிருந்து வரவழைக்கப்பட்ட மக்கள்; இலங்கைக்கு வருகை தந்து இருநூறு ஆண்டுகள் பூர்த்தியாவதை முன்னிட்டு நாடளாவிய ரீதியில் பல்வேறு நிகழ்வுகள் முன்னெடுக்கப்படுகின்றன. இந்த முன்னெடுப்புக்களுக்கு மத்தியில் மலையக சமூகத்தில் அரசியல், கல்வி, சமூக, பொருளாதாரத் துறைகளில் ஓரளவு முன்னேற்றங்கள் காணப்பட்டாலும் ஏனைய சமூகங்களுடன் ஒப்பிடும்போது இன்னும் பின்தங்கிய நிலையில் உள்ளது. இலவச கல்விக் கொள்கை இலங்கைக்கு அறிமுகப்படுத்தப்பட்டு 30 ஆண்டுகளுக்கு பின்னரே பெருந்தோட்ட பாடசாலைகள் அரச பாடசாலைகளாக மாற்றப்பட்டு இக்கொள்கைக்குள் உள்வாங்கப்பட்டன.

உலகளாவிய ரீதியில் ஆரம்ப பிரிவு முதல் பல்கலைக்கழகம் வரை கல்வியை இலவசமாக வழங்குகின்ற ஒரு சில நாடுகளில் இலங்கையும் ஒன்றாகும். ஆயினும் அண்மைக் காலங்களில் அரசாங்கத்தின் கல்விக்கான குறைநிதி ஒதுக்கீடு, இலவச கல்வியை தனியார் மயப்படுத்தும் கொள்கை அமுலாக்கம் ஆகியவற்றால் இலவச கல்வி மீதான பாதகமான விளைவுகளை அரசாங்கம் ஏற்படுத்துகின்றது. மேற்குறிப்பிட்ட காரணிகள் இலவச கல்வி கொள்ளையில் மாற்றங்களை கொண்டுவரும்போது பெருந்தோட்ட சமூகத்திற்கு எதிர்காலத்தில் எவ்வாறான விளைவுகளை ஏற்படுத்தப்போகின்றது என்பது தொடர்பில் கவனம் செலுத்த வேண்டிய தேவையும் உருவாகியுள்ளது.

தேயிலை மற்றும் கோப்பி தோட்டங்களில் பணிபுரிவதற்காக தென்னிந்தியாவிலிருந்து அழைத்துவரப்பட்ட மக்கள் குடும்பத்துடன் லயன் அறைகளில் தங்கிவைக்கப்பட்டிருந்தனர். அவர்களது பிள்ளைகளின் பராமரிப்புக்காக பிள்ளைமடுவங்கள் தோற்றம் பெற்றன. பிற்காலத்தில் அவை தோட்ட நிர்வாகத்தின் கீழ் இயங்கிய முறைசாரா பெருந்தோட்ட பாடசாலைகளாக மாற்றமடைந்துடன் நிர்வாகத்தினால் முறைசாரா இலவசக் கல்வியும் வழங்கப்பட்டது.

பிரித்தானியர் ஆட்சிக் காலத்திலும் நாடளாவிய ரீதியில் மிசனரி பாடசாலைகள் தோற்றம் பெற்றன. இவ்வாறு பெருந்தோட்டங்களுக்கு அப்பால் உருவாக்கப்பட்ட மிஷனரி பாடசாலைகளில் கட்டணம் அறவிடப்பட்டதால் தோட்ட நிர்வாகத்தில் வேலை செய்த உத்தியோகத்தர்களின் பிள்ளைகளே பெரும்பாலும் கல்வி பயின்றனர். இப்பாடசாலைகள் தொண்டு நிறுவனங்களால் நடத்தப்பட்ட பாடசாலைகயாக இருந்த போதும் பெருந்தோட்ட தொழிலாளர்களின் பிள்ளைகளுக்கு கல்விக்கான வாய்ப்புக்களை அளித்திருக்கவில்லை.

1943இல் சீ.டபிள்யூ.டபிள்யூ. கன்னங்கரா தலைமையிலான விசேட ஆணைக்குழு கல்வி தொடர்பான அறிக்கை ஒன்றை முன்வைத்தது. இவ் ஆணைக்குழுவின் அறிக்கை அடிப்படையில் 1945இல் இலவச கல்விக் கொள்கை இலங்கையில் அமுல்ப்படுத்தப்பட்டது. இலவச கல்வி சீர்திருத்தத்தின் பிரதான குறிக்கோள்களாக, ஜனநாயக பூர்வமான ஒரு சமூகத்தை கட்டியெழுப்புவதுடன், ஆரம்ப பாடசாலை முதல் பல்கலைக்கழகம் வரை இலவச கல்வி வழங்குதல், தொடக்கப் பாடசாலைகளில் தாய்மொழியை பயிற்றுமொழியாக பயன்படுத்தல், மூன்றாம் வகுப்பு முதல் அனைத்து பாடசாலைகளிலும் ஆங்கிலம் கற்பிக்கப்படல், குழந்தையின் “தலை, இதயம் மற்றும் கைகளை” வளர்க்கும் ஒரு பாடத்திட்டம் அறிமுகப்படுத்தப்படல் ஆகியன அறிக்கையில் உள்ளடக்கப்பட்டிருந்தன. இவ்வாறு சீ.டபிள்யூ.டபிள்யூ. கன்னங்கராவின் இலவசக் கல்விக் கொள்கையில் பல்வேறு அம்சங்கள் உள்ளடக்கப்பட்டடிருந்த போதும் அதன் அமுலாக்கத்தில் பெருந்தோட்ட பாடசாலைகள் உள்ளவாங்கப்படவில்லை என்பதும் குறிப்பிடத்தக்கது.

இலவச கல்விக் கொள்கை அறிமுகப்படுத்தப்பட்ட காலப்பகுதியில் ஆட்சியில் இருந்த மலையக அரசியல் தலைமைகள் பெருந்தோட்ட சமூகம் இலவச கல்வியில் உள்வாங்கப்படாமை குறித்து கேள்வி கேட்காத போதும்   ஐ.எக்ஸ் பெரேரா, எஸ். பி வைத்தியலிங்கம் ஆகியோர் பெருந்தோட்ட பாடசாலைகளை ஆரம்ப அரச பாடசாலைகளாக ஏற்றுக்கொள்வதுடன் தேசிய கல்வியை வழங்குவதற்கு முன்மொழிந்தபோது அதனை பி. எச் அலுவிகார வழிமொழிந்தார்.  இலவச கல்வி கொள்கையில் இலங்கை பிரஜைகளுக்கு மட்டுமே இலவச கல்வி என்ற முன்மொழி பிரதானமாக இருந்தமையினால் அக்காலத்தில் நாடற்றவர்களாக அடையாளப்படுத்தப்பட்ட பெருந்தோட்ட மக்கள் இவ் இலவச கல்விக் கொள்கையில் இருந்து புறந்தள்ளப்பட்டனர். மலையக பிரஜைகளுக்கான பிரஜா உரிமை மறுக்கப்பட்டமையும் பெருந்தோட்ட சமூகம் இலவச கல்விக் கொள்கையில் இருந்து புறந்தள்ளப்பட்டமைக்கான காரணமாகும்.

1939-1968 வரையான காலப் பகுதியில் இலங்கையின் கல்வி அபிவிருத்தியில் வேகமாகப் பல மாற்றங்கள் இடம்பெற்றன. குறிப்பாக 1951-1954இல் 24 பெருந்தோட்ட பாடசாலைகள் அரசினால் பொறுப்பேற்க்கப்பட்டன. இருப்பினும் பெருந்தோட்டப் பாடசாலைகள் 1970களின் இறுதிவரை தோட்ட உரிமையாளர்களுக்கே சொந்தமாக இருந்தன. 1972 ஆம் ஆண்டு கொண்டுவரப்பட்ட நிலச்சீர்த்திருத்தச் சட்டத்தின் மூலம் தோட்டங்கள் அரசினால் பொறுப்பேற்கப்பட்டன. 1975-1980 வரையான காலப்பகுதியில் ஆசிரியர் பற்றாக்குறை, நிர்வாகச் சீர்குலைவு, ஆசிரியர் வரவு கணிசமாக குறைந்தமை போன்ற நிலைமைகளால் தோட்டப்பாடசாலைகள் பெரிதும் பாதிக்கப்பட்டன. 1977ம் ஆண்டு காலப்பகுதியில் தொண்டமான் மலையக பிரதிநிதியாக தெரிவு செய்யப்பட்டார். இதற்கு பிறகு மலையக கல்வியில் ஒரு சில மாற்றங்கள் ஏற்பட்டன.

1977களில் மலையகப் பெருந்தோட்ட பாடசாலைகள் கட்டம் கட்டமாக அரசாங்கத்தின் கட்டுப்பாட்டின் கீழ் உள்ளீர்க்கப்பட்டன. இந்த உள்ளீர்ப்பு 1977-1990 ஆம் ஆண்டு வரை இடம்பெற்றது. தோட்ட நிர்வாகத்தின் கீழ் இயங்கி வந்த இப்பாடசாலைகள் பல்வேறு பிரச்சனைகளுடன் இயங்கி வந்தன. தரமற்ற ஆசிரியர்கள், உயர்கல்வியை தொடர்வதற்கான வாய்ப்புகள் இன்மை, அத்தியாவசிய வசதிகள் பற்றாக்குறை, வளப்பகிர்வில் சமமின்மை, இடப்பற்றாக்குறை ஆகியன இப்பாடசாலைகளில் காணப்பட்ட முக்கியமான பிரச்சினைகளாக இருந்தன. பாடசாலைகளை அரசாங்கம் பொறுப்பேற்றவுடன் இப்பிரச்சினைகள் ஓரளவுக்கு தீர்க்கப்பட்டன.

பாடசாலைகளை அரசாங்கம் பொறுப்பேற்றதுடன் மலையகத்திற்கென பிரத்தியேகமாக ஆசிரியர் நியமனங்கள் வழங்கப்பட்டன. 1980, 1984 ஆம் ஆண்டுகளில் வழங்கப்பட்ட ஆசிரியர் நியமனங்கள் இவற்றில் முக்கியமானவை ஆகும். 1980க்கு முற்பட்ட காலப்பகுதிகளில் மலையகப் பெருந்தோட்ட பாடசாலைகளில் தொண்டர் ஆசிரியர்களின் பங்களிப்பு அளப்பரியதாக காணப்பட்டது. 1983ஆம் ஆண்டு பெருந்தோட்டப்புற பாடசாலைகளுக்காக மாவட்ட சேவையின் கீழ்; உதவி ஆசிரியர் பதவி நியமனம் எனும் திட்டத்தின் அடிப்படையில் 402 ஆசிரியர்கள் தோட்டப்புற பாடசாலைகளில் பணிக்கு அமர்த்தபட்டனர். இது மலையக கல்வி வரலாற்றில் ஒரு திருப்புமுனையான அம்சமாகும்.

1986ம் ஆண்டு காலப்பகுதியில் SIDA,GTZ போன்ற நிறுவனங்களின் பங்களிப்பு மிகவும் முக்கியமானதாக இருந்தது. இந்நிகழ்ச்சித் திட்டங்களின் மூலம் மலையக பாடசாலைகளுக்கான ஆசிரியர் நியமனம் மற்றும் உட்கட்டமைப்பு வசதிகள் என்பவை மேம்படுத்தப்பட்டன. SIDA நிகழ்ச்சித் திட்டத்தின் கீழ் பெருந்தோட்டப்புற பாடசாலைகளுக்கான விசேட ஆசிரியர் செயற்திட்டம் (PSTP) ஆரம்பிக்கப்பட்டது. இத்திட்டத்தின் கீழ் 1986 தொடக்கம் 1989 வரையான காலப்பகுதியில் 2052 ஆசிரியர்கள் நியமிக்கப்பட்டனர். 1989இல் ஜனசவிய வறுமை ஒழிப்பு நிகழ்ச்சி திட்டத்தின் கீழ் தேசிய ரீதியில் 25,000 பயிலுனர் ஆசிரியர்கள் நியமனம் வழங்கப்பட்டதுடன் 500 ஆசிரியர்கள் பெருந்தோட்டப்புற பாடசாலைகளுக்கு நியமிக்கப்பட்டனர். அதே ஆண்டில் GTZ நிகழ்ச்சித் திட்டத்தினால்; ஆசிரியர் சேவைமுன் பயிற்சியினை வழங்குவதற்காக தேசிய கல்லூரிகள் ஆரம்பிக்கப்பட்டன. இதற்கு அமைவாக பெருந்தோட்ட பிரதேச பாடசாலைகளுக்கு தேவையான ஆசிரியர் சேவை முன்பயிற்சி வழங்கும் நிறுவனமாக ஸ்ரீபாத தேசிய கல்வியியற் கல்லூரி ஆரம்பிக்கப்பட்டது. இந்த தேசிய கல்வியியற் கல்லூரியும் மலையக பெருந்தோட்ட கல்வித் துறையின் வளர்ச்சிக்கு பங்களிப்பு செலுத்தியது. இவ்வாறு 1977க்கு பிற்பட்ட காலப்பகுதியில் மலையக கல்வி வளர்ச்சியில் குறிப்பிடத்தக்களவு மாற்றங்கள் ஏற்பட்டன.

ஆயினும் 2000ம் ஆண்டுக்கு பிறகு வெளிநாட்டு தொண்டு நிறுவனங்கள் மற்றும் அரசின் தலையீடு பெருந்தோட்ட கல்வி வளர்ச்சியில் பெரிதும் பங்களித்திருக்கவில்லை. அதனையடுத்து ஒருசில தொண்டு நிறுவனங்கள் பாடசாலை மாணவர்களுக்கான போசனை உணவுத் திட்டம், புத்தகப்பொதிகள், கற்றல் மற்றும் விளையாட்டு உபகரணங்கள், நீர்வசதி, கட்டிடங்கள் அமைத்துக்கொடுத்தல் மற்றும் பாடசாலைகளுக்கான கழிப்பிடங்களை கட்டிக்கொடுத்தல் போன்ற வேலைத்திட்டங்களை மேற்கொண்டுள்ளன. ஆயினும் இந்நிறுவனங்களின் செயற்பாடுகளும் தெரிவுசெய்யப்பட்ட பாடசாலைகளுக்கு மட்டுப்படுத்தப்பட்டது.

சமகால பொருளாதார நெருக்கடியான சூழ்நிலையில் பெருந்தோட்டத்தின் சமூக, பொருளாதார மற்றும் அரசியல் ஆகிய துறைகள் சவால்களுக்கு முகம்கொடுத்து வருகின்றன. இவற்றின் தாக்கங்கள் மலையகத்தின் இலவச கல்வியையும் பெரிதும் பாதித்துள்ளது.