பொலிஸ்மா அதிபர்  தொடர்பான நெருக்கடிக்கு தீர்வு காணவேண்டும் - நீதியான சுதந்திரமான தேர்தலை உறுதி செய்யவேண்டும் - பவ்ரல் ஜனாதிபதிக்கு கடிதம்

பொலிஸ்மா அதிபர் குறித்த விவகாரத்தினால் உருவாகியுள்ள பிரச்சினைக்கு ஜனாதிபதி ரணில்விக்கிரமசிங்க தீர்வு காணவேண்டும் என வேண்டுகோள் விடுத்துள்ள தேர்தல் கண்காணிப்பு அமைப்பான பவ்ரல் ஜனாதிபதி தேர்தல் சுதந்திரமானதாக நடைபெறுவதை உறுதி செய்வதன் மூலம் மக்களின் வாக்குரிமையை பாதுகாக்குமாறும் வேண்டுகோள் விடுத்துள்ளது.

பவ்ரல் அமைப்பின் நிறைவேற்று பணிப்பாளர் ரோஹன ஹெட்டியாராச்சி ஜனாதிபதிக்கு எழுதியுள்ள கடிதத்தில் இந்த வேண்டுகோளை விடுத்துள்ளார்.

கடந்த ஆறு வருடங்களாக உள்ளுராட்சி வேட்பாளர்களை தெரிவு செய்வதற்கான உரிமை பொதுமக்களிற்கு வழங்கப்படவில்லை.

ஐந்து வருடங்களிற்கு பின்னர் தங்கள் ஜனாதிபதியை தெரிவு செய்வதற்கு மக்களிற்கு கிடைத்துள்ள இந்த சந்தர்ப்பம் தொடர்பில் பல நிச்சயமற்ற தன்மைகள் உருவாகியுள்ளன.

அரசமைப்பின் போதாமை காரணமாக யாராவது இந்த நாட்டு மக்களின் வாக்குரிமைய பறிக்கும் நிலை ஏற்படுவதற்கு ஜனாதிபதி என்ற வகையில் நீங்கள் இடமளிக்க கூடாது.

பொலிஸ்மா அதிபர் இல்லாதமையினால் தேர்தலை நடத்துவது பாதிக்கப்பட்டால் ,தேர்தலை நடத்தும் உங்களின் கடமையை நிறைவேற்றுவதற்காக நிறைவேற்றுஜனாதிபதி என்ற முறையில்  உங்களிற்குள்ள அதிகாரங்களை பயன்படுத்தி பொலிஸ்மா  அதிபரை நியமிக்கவேண்டும்.

அரசமைப்பில் உங்களிற்கு என தெரிவிக்கப்பட்டுள்ள கடமைகளை பதவியில் உள்ள ஜனாதிபதி என்ற அடிப்படையில் நீங்கள் நிறைவேற்றுவீர்கள் என எதிர்பார்க்கின்றோம்.

சுதந்திரமான நீதியான தேர்தலை நடத்துவதற்கு தேர்தல் ஆணைக்குழுவிற்கு உதவுமாறு வேண்டுகோள் விடுக்கின்றோம் என தெரிவிக்கப்பட்டுள்ளது.