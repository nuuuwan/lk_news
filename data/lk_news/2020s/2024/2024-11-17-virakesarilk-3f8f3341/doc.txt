நியூஸிலாந்துடனான தொடரையும் இலங்கை கைப்பற்றியது; சொந்த மண்ணில் இலங்கை ஈட்டிய 6ஆவது தொடர்ச்சியான தொடர் வெற்றி

கண்டி, பல்லேகலையில் இன்று ஞாயற்றுக்கிழமை மழையினால் தடைப்பட்டு தொடர்ந்து நடைபெற்ற இலங்கைக்கும் நியூஸிலாந்துக்கும் இடையிலான 2ஆவது சர்வதேச ஒருநாள் கிரிக்கெட் போட்டியில் 6 பந்துகள் மீதம் இருக்க 3 விக்கெட்களால் இலங்கை அபார வெற்றியீட்டியது.

இந்த வெற்றியின் மூலம் மூன்று போட்டிகள் கொண்ட சர்வதேச ஒருநாள் கிரிக்கெட்  தொடரைக் கைப்பற்றிய இலங்கை, சொந்த மண்ணில் 6ஆவது தொடர்ச்சியான தொடர் வெற்றியை ஈட்டி வரலாறு படைத்தது.

மேலும் சொந்த மண்ணில் 10 வருடங்களின் பின்னர் முதல் தடவையாக ஒரே வருடத்தில் 5 தொடர்களை இலங்கை தனதாக்கிக்கொண்டுள்ளது விசேட அம்சமாகும்.

இவ் வெற்றியில் மஹீஷ் தீக்ஷனவின் சகலதுறை ஆட்டம், குசல் மெண்டிஸ் குவித்த ஆட்டமிழக்காத அரைச் சதம் என்பன முக்கிய பங்காற்றின.

210 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய இலங்கை 46 ஓவர்களில் 7 விக்கெட்களை இழந்து 210 ஓட்டங்களைப் பெற்று வெற்றியீட்டியது.

அவிஷ்க பெர்னாண்டோ (5), பெத்தும் நிஸ்ஸன்க (28), கமிந்து மெண்டிஸ் (0) ஆகிய மூவரும் 23 ஓட்டங்கள் வித்தியாசத்தில் ஆட்டம் இழந்தனர்.

துடுப்பாட்ட வரிசையில் 4ஆம் இலக்கத்திற்கு உயர்த்தப்பட்ட கமிந்து மெண்டிஸ் 3 பந்துகளை மாத்திரம் எதிர்கொண்டு ஓட்டம் பெறாமல் ஆட்டம் இழந்து இரசிகர்களைப் பெரும் ஏமாற்றத்தில் ஆழ்த்தினார்.

தொடர்ந்து சரித் அசலன்க (12), சதீர சமரவிக்ரம (8) ஆகிய இருவரும் குறைந்த ஓட்டங்களுடன் ஆட்டம் இழந்தனர்.

குசல் மெண்டிஸ், ஜனித் லியனகே ஆகிய இருவரும் 6ஆவது விக்கெட்டில் ஜோடி சேர்ந்து அணியை மீட்டெடுக்க முயற்சித்தனர். ஆனால், இருவரும் 39 ஓட்டங்களைப் பகிர்ந்திருந்தபோது ஜனித் லியனகே 22 ஓட்டங்களுடன் ஆட்டம் இழந்தார்.

அதிரடியாக துடுப்பாட்டத்தை ஆரம்பித்த துனித் வெல்லாலகே 7ஆவது விக்கெட்டில் குசல் மெண்டிஸுடன் 25 பந்துகளில் 31 பகிர்ந்த நிலையில் 18 ஓட்டங்களுடன் களம் விட்டகன்றார்.

ஒரு பக்கத்தில் உபாதைக்கு மத்தியில் மிகவும் நிதானத்துடனும் பொறுப்புணர்வுடனும் துடுப்பெடுத்தாடிய குசல் மெண்டிஸ் பிரிக்கப்படாத 8ஆவது விக்கெட்டில் மஹீஷ் தீக்ஷனவுடன் 47 ஓட்டங்களைப் பகிர்ந்து இலங்கையின் வெற்றியை உறுதிசெய்தார்.

குசல் மெண்டிஸ் 6 பவுண்டறிகள் உட்பட 74 ஓட்டங்களுடனும் மஹீஷ் தீக்ஷன 2 பவுண்டறிகள், ஒரு சிக்ஸ் உட்பட 27ஓட்டங்களுடனும் ஆட்டம் இழக்காதிருந்தனர்.

குறிப்பிட்ட நேரப்படி பிற்பகல் 2.30 அணிக்கு ஆரம்பமான போட்டியில் முதலில் துடுபெடுத்தாட அழைக்கப்பட்ட நியூஸிலாந்து 18.1 ஓவர்களில் 3 விக்கெட்களை இழந்து 71  ஓட்டங்களைப்   பெற்றிருந்தபோது மழை பெய்ததால் பிற்பகல் 4.19 மணிக்கு ஆட்டம் தடைப்பட்டது.

சுமார் ஒரு மணித்தியாத்திற்குப் பின்னர் ஆட்டம் தொடர்ந்தபோது போட்டியில் 6 ஓவர்கள் குறைக்கப்பட்டு அணிக்கு 47 ஓவர்கள் என நிர்ணயிக்கப்பட்டது.

தொடர்ந்து துடுப்பெடுத்தாடிய நியூஸிலாந்து 45.1 ஒவர்களில் சகல விக்கெட்களையும் இழந்து 209 ஓட்டங்களைப் பெற்றது.

மார்க் செப்மன், மிச்செல் ஹே ஆகிய இருவரும் 5ஆவது விக்கெட்டில் 75 ஓட்டங்களைப் பகிர்ந்து மொத்த எண்ணிக்கையை 173 ஓட்டங்களாக உயர்த்தினர். ஆனால், கடைசி 6 விக்கெட்கள் 36 ஓட்டங்கள் வித்தியாசத்தில் வீழ்த்தப்பட்டது.

பந்துவீச்சில் மஹீஷ் தீக்ஷன 31 ஓட்டங்களுக்கு 3 விக்கெட்களையும் ஜெவ்றி வெண்டசே 46 ஓட்டங்களுக்கு 3 விக்கெட்களையும் அசித்த பெர்னாண்டோ 37 ஓட்டங்களுக்கு 2 விக்கெட்களையும் கைப்பற்றினர்.