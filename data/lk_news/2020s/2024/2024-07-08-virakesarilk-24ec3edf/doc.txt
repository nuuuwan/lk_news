காணாமல்போனோர் பற்றிய அலுவலக செயற்பாடுகளை விரைவுபடுத்தும் நோக்கில் ஜனாதிபதி செயலாளர் தலைமையில் விசேட செயலணி

காணாமல்போனோர் பற்றிய அலுவலகத்தின் செயற்பாடுகளை விரைவுபடுத்தவும், அதற்கு அவசியமான ஒத்துழைப்புக்களை வழங்கவுமென ஜனாதிபதி செயலாளர் தலைமையில் விசேட செயலணியொன்று ஸ்தாபிக்கப்பட்டுள்ளது.

இச்செயலணியில் முக்கிய அரச நிறுவனங்களும், சர்வதேச செஞ்சிலுவை சங்கம் உள்ளிட்ட அரச சார்பற்ற கட்டமைப்புக்களும் உள்ளடங்குவதாக காணாமல்போனோர் பற்றிய அலுவலகத்தின் பிரதம நிறைவேற்று அதிகாரி சட்டத்தரணி ஜெகநாதன் தற்பரன் தெரிவித்தார்.

காணாமல்போனோர் பற்றிய அலுவலகத்துக்கு அளிக்கப்பட்டுள்ள ஆணையை இலகுபடுத்தல், அதன் செயற்பாடுகளை விரைவுபடுத்தல் மற்றும் உரிய நடவடிக்கைகளை முன்னெடுப்பதற்கு அவசியமான ஒத்துழைப்புக்களை வழங்கல் உள்ளிட்ட பணிகளே இச்செயலணியின் ஊடாக மேற்கொள்ளப்படும் எனவும் அவர் விளக்கமளித்தார்.

அதேவேளை காணாமல்போனோர் பற்றிய அலுவலகத்தின் தவிசாளர் மகேஷ் கட்டுலந்தவின் 3 வருட பதவிக்காலம் முடிவுக்கு வந்திருக்கும் நிலையில், அரசியலமைப்புப்பேரவையின் ஊடாக அவர் அடுத்த 3 வருடகாலத்துக்கு காணாமல்போனோர் பற்றிய அலுவலகத்தின் தவிசாளராக ஜனாதிபதியினால் நியமிக்கப்பட்டுள்ளார். அதேபோன்று எழுவர் அடங்கிய காணாமல்போனோர் பற்றிய அலுவலகத்தின் பணிப்பாளர் சபையில் இம்முறை தடயவியல் நிபுணரான அஜித் தென்னக்கோனும் உள்வாங்கப்பட்டுள்ளார்.

இது இவ்வாறிருக்க காணாமல்போனோர் பற்றிய அலுவலகத்தின் தலையீட்டுடனான நிதியொதுக்கீட்டில் கொக்குத்தொடுவாய் மனிதப்புதைகுழி அகழ்வுப்பணிகள் மீள ஆரம்பிக்கப்பட்டிருக்கும் நிலையில், சுமார் 10 நாட்கள் அகழ்வுப்பணியை முன்னெடுப்பதற்கு போதுமான நிதி தற்போது இருப்பதாக தற்பரன் குறிப்பிட்டார்.

அத்தோடு இம்மனிதப்புதைகுழியில் கண்டெடுக்கப்படும் மனித எச்சங்களுக்கும், காணாமலாக்கப்பட்டோருக்கும் ஏதேனும் தொடர்புகள் இருக்கக்கூடுமோ என்பது பற்றி ஆராயும் நோக்கில் காணாமல்போனோர் பற்றிய அலுவலகத்தின் அதிகாரிகள் வலிந்து காணாமலாக்கப்பட்டோரின் குடும்பத்தாரை நேரடியாகச் சந்தித்து கலந்துரையாடல்களை முன்னெடுத்துவருவதாகவும் அவர் தெரிவித்தார்.