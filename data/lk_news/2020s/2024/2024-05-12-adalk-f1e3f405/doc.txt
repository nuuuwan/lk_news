කාන්තාවන් පිළිබඳ ජාතික කොමිෂන් සභාවක්

කාන්තාවන් සවිබල ගන්වන පනත් කෙටුම්පත් ජුනි මස පාර්ලිමේන්තුවේදී සම්මත කරනවා

ස්ත්‍රී පුරුෂ සමානාත්මතාව හා කාන්තා සවිබල ගැන්වීම පිළිබඳ ජාතික ප්‍රතිපත්තියක්.

2030 වන විට කාන්තා දේශපාලන පක්ෂයක් පිළිගැනීමට නීතිය සංශෝධනය කළ යුතුයි- ජනපති.

ආර්ථික අර්බුදය පැවති සමයේ කාන්තාවන් සිය පවුල රැකගැනීම සඳහා මුහුණ දුන් අභියෝග පිළිබඳව තමන් හොඳින් දැනුවත් බවත්, ආර්ථික අර්බුදයෙන් මිදුණු පළමු අවස්ථාවේදීම කාන්තාවන් සවිබල ගැන්වීම සඳහා රජය විසින් පනත් කෙටුම්පත් දෙකක් පාර්ලිමේන්තුවට ඉදිරිපත් කළ බවත් ජනාධිපති රනිල් වික්‍රමසිංහ මහතා ප්‍රකාශ කළේය.

අදාළ පනත් කෙටුම්පත් එළඹෙන ජූනි මාසයේදී පාර්ලිමේන්තුවේදී සම්මත කරගැනීමට බලාපොරොත්තු වන බව සඳහන් කළ ජනාධිපතිවරයා ඒ මඟින් ස්ත්‍රී පුරුෂ සමානාත්මත්තාව හා කාන්තා සවිබල ගැන්වීම පිළිබඳ ජාතික ප්‍රතිපත්තියක් ක්‍රියාත්මක කිරීම, කාන්තාවන් පිළිබඳ ජාතික කොමිෂන් සභාවක් පිහිටුවීම, කාන්තා අයිතිවාසිකම් ආරක්ෂා කිරීම සඳහා යාන්ත්‍රණයක් පිහිටුවීම සහ කාන්තා අයිතිවාසිකම් උල්ලංඝනය කිරීමට එරෙහිව නඩු පැවරීමට හැකි වන බවද පෙන්වා දුන්නේය.

ජනාධිපති රනිල් වික්‍රමසිංහ මහතා මෙම අදහස් පළ කළේ, DP Education විසින් කොළඹ නෙළුම් පොකුණ රඟහලේ  සංවිධාන කර තිබූ කාන්තාවන්ට සහ ගැහැණු දරුවන්ට පොදු ස්ථානවලදී සිදුවන ලිංගික හිංසනයන්ට එරෙහිව “හිංසන විරෝධී ගෝලීය අභිනයන්” හස්ත මුද්‍රා එලිදැක්වීමේ උත්සවයේ ප්‍රධාන දේශනය සිදු කරමිනි.

ධම්මික පෙරේරා මැතිතුමා වෙනසක් ආරම්භ කර තිබෙනවා. කාන්තා හිංසනයට එරෙහිව එතුමා මේ ආරම්භ කළ වැඩපිළිවෙල ප්‍රශංසනීයයි. DP Education වැනි ව්‍යාපාර අනාගත අධ්‍යාපනයේ කොටසක් විය යුතුයි. ඉතිහාසයේ අප අධ්‍යාපනය ලැබුවේ ගස් යට, ගල් ලෑලි භාවිතා කරමින්. ඉන්පසුව ගොඩනැගිලි, පොත් අධ්‍යාපනයට එකතු වුණා.වර්තමානයේ මෙන් ජංගම දුරතකන තිබුණේ නැහැ.

ඒ වගේම විටින් විට අධ්‍යාපනය වෙනස් වුණා. පිරි‍වෙන් අධ්‍යාපනයේ සිට පාසල් අධ්‍යාපනය ද වෙනස් වෙනවා. අද සුහුරු පංති කාමර පාසලට පැමිණ තිබෙනවා. ධම්මික පෙරේරා මහතා DP Education හරහා නව අධ්‍යාපන මානයක් හඳුන්වා දී තිබෙනවා.මේ පදනමේ වියදමින් පාසල් 600කට පහසුකම් සපයා දී තිබෙන බව මට දැන ගන්න ලැබුණා. මේ නිසා ටියුෂන් පංති කාමරයත් වෙනස් වෙනවා.

මෙයට කෘතිම බුද්ධිය එකතු වූ විට අධ්‍යාපනයේ විප්ලවීය වෙනසක් ඇති කළ හැකියි. දරුවන් මෙම අධ්‍යාපනයෙන් ප්‍රයෝජන ගත යුතුයි.

අපේ අධ්‍යාපන ක්‍රමය දියුණු කර සෑම දරුවෙකුටම අධ්‍යාපනය ලබා දිය යුතුයි. සෑම දරුවෙකුටම එකම මට්ටමේ අධ්‍යාපනයක් ලබාදීමට අපට හැකියාවක් නැහැ. නමුත් තාක්ෂණය හරහා සෑම දරුවෙකුටම එකම මට්ටමේ අධ්‍යාපනයක් ලබාදීමේ වැඩපිළිවෙළ ක්‍රියාත්මක කළ හැකියි.

කාන්තා හිංසනයට එරෙහිව සංඥා භාවිතා කරන්නේ කෙසේද යන්න අද මෙතනදි හඳුන්වා දුන්නා. කාන්තා හිංසනයට එරෙහිව නීතිය පාර්ලිමේන්තුවේ අප හඳුන්වා දෙනවා . කාන්තා හිංසනය නවත්වන්නේ කෙසේද යන්න මෙම හස්ත සංඥා මඟින් දැනුවත් කළ හැකියි.

කාන්තා අයිතිවාසිකම් සුරකින්න අප කැපවී සිටිනවා. එය වචනයට සීමා කරන්න බැහැ. මේ ලබාදෙන සංඥා මඟින් කාන්තාවන්ට සිදුවන හිංසනය පිළිබඳ සමාජය දැනුවත් කර ඊට එරෙහි වීමට හැකියාව ලැබෙනවා.

මේ සඳහා පුළුල් ප්‍රචාරයක් ලැබෙනු ඇතැයි මා විශ්වාස කරනවා. අපේ රටේ ධනපතියෝ සහ දානපතියෝ ඉන්නවා. දානපතියන් කියන්නේ මුදල් උපයාගෙන සමාජ සත්කාර කරන පිරිසක්. ධම්මික පෙරේරා මහතා සිදු කරන්නේ එවැනි ක්‍රියාවක්. කාන්තා හිංසනයට එරෙහිව කාන්තාවන් සවිබල ගැන්වීමට මේ වැඩපිළිවෙළ මඟින් හැකියාව තිබෙනවා. ආර්ථික අර්බුදය පැවති සමයේ කාන්තාවන් විශාල ලෙස දුක් වින්දා. මා බලයට පත්වන කාලවකවානුවේදී කාන්තාවන් ආහාර නොමැතිව විශාල වශයෙන් පීඩාවට පත් වුණා. සමහර පවුල් ඉදිරියට ගෙන ගියේ කාන්තාවන් විසිනුයි. ඒනිසා කාන්තාවන් සවිබල ගැන්වීම සඳහා අප කටයුතු කරනවා.

ස්ත්‍රී පුරුෂ සමානාත්මත්තාව හා කාන්තා සවිබල ගැන්වීම පිළිබඳ ජාතික ප්‍රතිපත්තියක් ක්‍රියාත්මක කිරීම,කාන්තාවන් පිළිබඳ ජාතික කොමිෂන් සභාවක් පිහිටුවීම,කාන්තා අයිතිවාසිකම් ආරක්ෂා කිරීම සඳහා යාන්ත්‍රණයක් පිහිටුවීම සහ කාන්තා අයිතිවාසිකම් උල්ලංඝනය කිරීමට එරෙහිව නඩු පැවරීමට මෙම පනත් කෙටුම්පත හරහා සිදුකළ හැකියි.

එමෙන්ම කාන්තාවන්ගේ අයිතිවාසිකම් සුරකීමට කොමිසමක්ද ස්ථාපිත කරනවා. ඕනෑම ප්‍රදේශයක ඕනෑම ස්ථානයක කාන්තාවන්ට හිංසනයක් සිදුවනවා නම් කොමිසම මඟින් විසඳුම් ලබාදීමට කටයුතු කරනවා.

ඒ වගේම අධ්‍යාපන ක්ෂේත්‍රය තුළ කාන්තාවන් සාර්ථකම කණ්ඩායම වෙමින් තිබෙනවා. කාන්තාවන්ට තිබෙන බාධාවන් ඉවත් කිරීම අපේ වගකීමක්. පාර්ලිමේන්තු කාන්තා මන්ත්‍රීවරුන්ගේ සංසදයක් මේ වන විටත් නිර්මාණය වී තිබෙනවා. ඔවුන්ට ද මෙහි විශාල වගකීමක් පවරනවා. කාන්තාවන් සහ ගැහැණු දරුවන් මුහුණ දෙන ගැටලු විසඳා සමාජ සාධාරණයක් ඇති කිරීමට අප කටයුතු කරනවා.

මෙම පනත් කෙටුම්පත් දෙකම ජූනි මාසයේදී සම්මත කර ගැනීමට බලාපොරොත්තු වෙනවා. ජනාධිපතිවරණය සහ මහ මැතිවරයෙන් පසුව පළාත් පාලන මැතිවරණවලදී කාන්තා නියෝජනය වැඩි කිරීමට අගමැතිවරයා සමඟ මා දැනටමත් සාකච්ඡා කර තිබෙනවා. අවම වශයෙන් කාන්තා නියෝජනය මන්ත්‍රී සංඛ්‍යාවෙන් 25 %ක් දක්වා වැඩි කිරීමට බලාපොරොත්තු වන බවද පැවසිය යුතුයි. ඒ වගේම පළාත් සභාවල කාන්තා නියෝජනය වැඩි කිරිමට බලාපොරොත්තු වෙනවා.

එපමණක් නොවෙයි, කාන්තාවන්ගේ දේශපාලන අයිතිවාසිකම් පිළිගැනීමටද කටයුතු කරනවා. 2030 වන විට කාන්තා දේශපාලන පක්ෂයක් පිළිගැනීමට නීතිය සංශෝධනය කළ යුතුයි. ලංකාවේ කාන්තා අයිතිවාසිකම් තහවුරු කර කාන්තාවට හිමි ස්ථානය ලබාදීමට අප කටයුතු කරනවා‍ෙ.