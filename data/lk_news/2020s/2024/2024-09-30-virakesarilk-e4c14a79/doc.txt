ஐஸ், ஹெரோயின், போதை மாத்திரைகளும் ஐவர் கைது

கல்கிசை, இரத்மலானை மற்றும் கொத்தலாவல புர ஆகிய பிரதேசங்களில் மேற்கொள்ளப்பட்ட சுற்றிவளைப்பில் போதைப்பொருட்களுடன் பெண் உட்பட ஐந்து சந்தேக நபர்கள் நேற்று ஞாயிற்றுக்கிழமை (29) கைது செய்யப்பட்டுள்ளதாக கல்கிசை பொலிஸார் தெரிவித்தனர்.

கல்கிசை பொலிஸ் குற்றப் புலனாய்வுப் பிரிவினருக்குக் கிடைத்த தகவலின் அடிப்படையில் மேற்கொள்ளப்பட்ட  சுற்றிவளைப்புகளின் போதே சந்தேக நபர்கள் கைது செய்யப்பட்டுள்ளனர்.

இரத்மலானை, அங்குலான மற்றும் மொரட்டுவை ஆகிய பிரதேசங்களை சேர்ந்த 27, 30, 46 வயதுடைய நான்கு நபர்களும் 44 வயதுடைய பெண் ஒருவருமே கைது செய்யப்பட்டுள்ளனர்.

கைது செய்யப்பட்ட சந்தேக நபர்களில் நால்வரிடம் இருந்து 21 கிராம் 350 மில்லிகிராம் ஐஸ் போதைப்பொருள், 12 கிராம் 250 மில்லிகிராம் ஹெரோயின், 11 கிராம் 700 மில்லிகிராம் ஹெரோயின் மற்றும் 1000 போதை மாத்திரைகளும் பெண்ணிடம் இருந்து 12 கிராம் 300 மில்லிகிராம் ஹெரோயினும் கைப்பற்றப்பட்டுள்ளது.

இதனையடுத்து, கைது செய்யப்பட்ட சந்தேக நபர்கள் மேலதிக விசாரணைகளுக்காக கல்கிசை பொலிஸ் நிலையத்தில் ஒப்படைக்கப்பட்டுள்ளனர்.