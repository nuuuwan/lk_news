சாலா - விமர்சனம்

நடிகர்கள் : தீரன், ரேஷ்மா வெங்கடேஷ், சார்லஸ் வினோத், ஸ்ரீ நாத், அருள்தாஸ், சம்பத் ராம், யோகி ராம் மற்றும் பலர்.

இயக்குநர் பிரபு சாலமனிடம் சினிமாவை கற்ற அவரது உதவியாளரான எஸ். டி. மணிப்பால் இயக்கத்தில் உருவாகி இருக்கும் முதல் திரைப்படம் 'சாலா'. தலைப்புக் குறித்த விவாதம் ரசிகர்களிடத்தில் இருந்தாலும் இந்த திரைப்படம் மதுவை குறித்த விழிப்புணர்வை பொழுதுபோக்கு அம்சங்களுடன் விவரிக்கிறது என்பதால் அனைத்து தரப்பு ரசிகர்களையும் கவர்ந்ததா? இல்லையா? என்பதனை முதலில் காண்போம்.

குணா (அருள்தாஸ்) வட சென்னையில் மதுபானக் கூடங்களை குத்தகைக்கு எடுத்து நடத்துபவர். குறிப்பிட்ட மதுபானக் கூடத்தை ஏலம் எடுப்பதில் அருள்தாஸ் கும்பலுக்கும் அவருடைய எதிரியான தங்கதுரை ( சார்லஸ் வினோத்) கும்பலுக்கும் இடையே கைகலப்பும், வன்முறையும் ஏற்படுகிறது. இதனால் அரசாங்கம் அந்த மதுபான கூட்டத்திற்கு சீல் வைக்கிறது.

இதனிடையே மதுபான கூடத்தை ஏலம் எடுப்பதில் ஏற்பட்ட போட்டியின் காரணமாக அருள்தாஸை அவரது எதிரி கும்பல் கடுமையாக தாக்க  அந்த தருணத்தில் அங்கு அனாதையாக இருக்கும் ஒரு சிறுவன் சாலா ( தீரன்) அருள்தாஸை காப்பாற்றுகிறான்.‌ அந்த சிறுவன் தான் கதையின் நாயகன்.  அவன் வளர்ந்ததும் அருள் தாஸுக்கு பாதுகாப்பாக இருக்கிறான்.

அரசின் விசாரணை - நீதிமன்றம்-  வழக்கு - தீர்ப்பு-  ஆகியவற்றுக்குப் பிறகு மீண்டும் அந்த குறிப்பிட்ட மதுபானக் கூடம் ஏலத்திற்கு வருகிறது. இந்த முறை அருள் தாஸ் மற்றும் சார்லஸ் வினோத் ஆகிய இரு கும்பலுக்கும் நேரடியாகவே மோதல் ஏற்படுகிறது. இதில் யார் வெல்கிறார்கள்? என்பதுதான் ஒரு கோணத்துக் கதை.

தனியார் பாடசாலை ஒன்றின் ஆசிரியையான புனிதா ( ரேஷ்மா வெங்கடேஷ்) மது கடைகளையும், மதுபானக்கூடனங்களையும் அகற்ற வேண்டும் என போராடி வருகிறார். இது தொடர்பாக காவல்துறைக்கு புகார் அளிக்கிறார். நீதிமன்றத்தில் வழக்கு தொடுக்கிறார்.

சாலையில் இறங்கி போராடுகிறார். மாணவர்களை ஒன்று திரட்டி, மது பிரியர்களுக்கு விழிப்புணர்வு ஏற்படுத்தும் வகையில் முழக்க போர்களை முன்னெடுக்கிறார்.  ஆனால் மது பிரியர்கள் இவருக்கு எதிராகவே இருக்கிறார்கள். இந்த நிலையில் மதுபான கூடத்தை நடத்தும் நாயகனுக்கு எதிராகவும் இவர் போராடுகிறார். இவரது போராட்டத்தை ஒடுக்க நினைக்கும் கதாநாயகன் ஒரு கட்டத்தில் ஆசிரியையின் குரலில் நியாயம் இருப்பதை உணர்கிறார். வாழ்க்கையைப் பற்றி புரிந்து கொள்கிறார். அதன் பிறகு அவர் எம்மாதிரியான முடிவை மேற்கொள்கிறார்? என்பது மறு கோணத்து கதை.

இந்த இரண்டு கதையின் மூலமாகவும் இயக்குநர் மது அருந்தக்கூடாது. மதுபான கூடங்கள் இருக்கக் கூடாது என இரண்டு வலுவான கருத்துக்களை சொல்ல முயன்றிருக்கிறார். இதற்காக அவர் பயணித்திருக்கும் திரைக்கதை வழக்கமான மசாலா பாணியில் இருப்பது தான் பலவீனம். இருப்பினும் உச்சகட்ட காட்சியில் ரசிகர்களை மற்றும் பார்வையாளர்களை ஒரு நிமிடம் யோசிக்க வைத்திருக்கிறார். இதற்காகவே இயக்குநரை தாராளமாக பாராட்டலாம்.

கதையின் நாயகனாக நடித்திருக்கும் அறிமுக நடிகர் தீரன் ஆஜானுபகுவான தோற்றத்துடன் திரையில் தோன்றி தான் ஒரு அதிரடி எக்சன் நாயகன் என்பதை நிரூபிக்கிறார்.  பெப்பியான பாடலுக்கு உற்சாகமாக நடனமாடி, எனக்கு நடனம் ஆடவும் தெரியும் என்பதனையும் நிரூபித்திருக்கிறார். ஆனால் நடிப்புதான்....!!?

புனிதா எனும் ஆசிரியை கதாபாத்திரத்தில் நடித்திருக்கும் புதுமுக நடிகை ரேஷ்மா வெங்கடேஷ்- தனக்கு கொடுக்கப்பட்ட பணியை நேர்த்தியாக செய்திருக்கிறார். இந்த கதாபாத்திரத்தின் மூலம் இயக்குநர் மது அருந்தும் தமிழர்கள்  மதுவுக்கு மட்டும் அடிமையாவதில்லை. அவர்கள் மகப்பேறின்மைக்கும் காரணமாகிறார்கள் என ஆதாரத்துடன் பொட்டில் அடித்தால் போல் பேசி இருப்பது கவனிக்க வைக்கிறது.

மதுபானக் கூடங்களை மூடிவிட்டால் மது அருந்துபவர்கள் குறைந்து விடுவார்கள் என இயக்குநர் விவரித்திருப்பது தான் புரிந்து கொள்ள முடியாத புதிர்.

திரைக்கதையில் போலி மதுபானத்தை பற்றியும் இயக்குநர் முதலில் விவரித்து அதன் பிறகு அது தொடர்பான சஸ்பென்சை உச்சகட்ட காட்சி வரை எடுத்துச் சென்று  இறுதியில் அதனை காவல்துறை கவனித்துக் கொள்ளும் என்று நிறைவு செய்திருப்பது புஸ்..,!

பாடல்கள் - சென்டிமென்ட் - எக்சன் காட்சிகள்- பிரம்மாண்டமான உச்சகட்ட காட்சி என வெற்றிகரமான திரைப்படத்திற்கு இருக்க வேண்டிய அனைத்து அம்சங்களும் இருக்கிறது. இருந்தாலும் படத்தில் பல விடயங்கள்  மிஸ்ஸிங்.