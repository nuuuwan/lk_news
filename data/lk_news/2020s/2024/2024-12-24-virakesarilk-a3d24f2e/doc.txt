இலங்கை கடல்சார் பொருளாதாரத்தை முன்னேற்றும் நோக்கில் ஏற்றுமதி அபிவிருத்திச் சபையுடன் இணையும்  இலங்கை வங்கி!

இலங்கையின் முதன்மையான நிதி நிறுவனமான இலங்கை வங்கி, இலங்கை ஏற்றுமதி அபிவிருத்திச் சபையுடன் (EDB) இணைந்து கொழும்பில் 'மரைன் சம்மிட்: வொயேஜ் ஸ்ரீலங்கா 2024' (Marine Summit: Voyage Sri Lanka 2024) மாநாட்டை வெற்றிகரமாக நடாத்தியது.

இந்த முக்கிய நிகழ்வில் 30-40 சர்வதேச பிரதிநிதிகள்  உட்பட 150 இற்கும் மேற்பட்டோர் பங்கேற்று கடல் மற்றும் கடல்சார் சேவைகள் மற்றும் படகு கட்டுமானத் தொழில் போன்றவற்றுக்கு இலங்கையின் புவியியல் ரீதியான இட அமைவின் முக்கியத்துவம் பற்றி கலந்தாய்ந்தனர்.

இலங்கையின் நீல (கடல்சார்) பொருளாதாரத்தை முன்னேற்றுவதிலும் வெளிநாட்டு நேரடி முதலீட்டை ஈர்ப்பதிலும் இந்தத் துறைகள் வகிக்கும் முக்கிய பங்கை இந்த உச்சிமாநாடு எடுத்துக் காட்டியது.

இந்த நிகழ்வில் கடல் மற்றும் கடல்சார் தொழில்களின் உலகளாவிய போக்குகள், சவால்கள் மற்றும் வாய்ப்புகள் பற்றிய அறிவார்ந்த உரையாடல்கள் இடம்பெற்றன. முதலீடுகளை ஈர்த்தல்,  மூலோபாய பங்காண்மைகளை உருவாக்குதல், பிராந்திய கடல்சார் பொருளாதாரத்தில் இலங்கையின் பங்கை விரிவுபடுத்துதல் என்பவற்றுக்கான புதிய புதிய அணுகுமுறைகள் தொடர்பில் பிரதிநிதிகள் ஆராய்ந்தனர்.

இந்த பங்காண்மையானது, நாட்டின் கைத்தொழிற் துறையை வலுப்படுத்தி அந்நியச் செலாவணிகளை ஈட்டும் வங்கியின் முன்னெடுப்புகளுக்கு இசைவாக அமைந்துள்ளது.

வங்கியானது அதன் நிதிசார் பலம் மற்றும் பொருளாதார மாற்றத்திற்கான அதன் தளர்விலா ஆதரவு என்பவற்றினூடாக ஏற்றுமதி அபிவிருத்திச் சபையுடன் இணைந்து இலங்கையின் நீலப் பொருளாதாரத்தின் நிலைபேறான வளர்ச்சிக்கும் புது முயற்சிகளுக்குமான களத்தை அமைப்பதில் பெரும் பங்கு வகித்தது.