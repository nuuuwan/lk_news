’தேயிலையை மாத்திரம் நம்பியிருக்கவில்லை’

பெருந்தோட்ட மக்களை தொடர்ந்து துன்புறுத்தினால் பல்லாயிரம் கணக்கானோர் வீதிக்கு இறங்குவார்கள்.பெருந்தோட்ட மக்கள் தேயிலை தொழிற்றுறையை மாத்திரம் நம்பியிருக்கவில்லை என்பதை அனைவரும் விளங்கிக் கொள்ள வேண்டும் என இலங்கை தொழிலாளர் காங்கிரஸின் பொது செயலரும் நீர் வழங்கல் மற்றும் பெருந்தோட்ட உட்கட்டமைப்பு வசதிகள் அபிவிருத்தி அமைச்சருமான ஜீவன் தொண்டமான் தெரிவித்தார்..

ஜனாதிபதி வேட்பாளரும் ஹேலிஸ் நிறுவன  உரிமையாளருமான தம்மிக்க பெரேராவே  1,700 ரூபாய் சம்பளத்தை எதிர்க்கிறார். இவரது மூன்று பெருந்தோட்ட நிறுவனங்கள் மாத்திரம் 3000 மில்லியனுக்கும் அதிகமாக இலாபமடைந்துள்ளன என்றார்.

பாராளுமன்றத்தில் செவ்வாய்க்கிழமை (09)  இடம்பெற்ற இலங்கை தொலைத்தொடர்பு (திருத்தச்) சட்டமூலம் மீதான விவாதத்தில் உரையாற்றுகையிலேயே இவ்வாறு தெரிவித்த அவர் மேலும் பேசுகையில்,

தோட்டத்தொழிலாளர்களுக்கு 1,700 ரூபாய் சம்பள   அதிகரிப்பு கிடைக்காது,அரசாங்கம் நாடகம் ஆடுகிறது என்று  ஒரு சிலர் மக்களை தூண்டிவிடுகிறார்கள்.சம்பள விவகாரத்தில் எந்நிலையில் உள்ளோம் என்பதை மக்கள் அறிந்து  கொள்ள வேண்டும்.அரசியல் நோக்கத்துடன் ஜனாதிபதியிடம் 1,700 ரூபாய் சம்பள கோரிக்கையை நாங்கள் முன்வைக்கவில்லை.2021 ஆம் ஆண்டு 1000 ரூபாய“ சம்பளத்தை பெற்றுக் கொடுத்தோம்.2021 முதல் 2023 ஆம் ஆண்டு வரை 1000 ரூபாய் சம்பளம் நடைமுறையில் இருந்தது.

பெருந்தோட்ட கம்பனிகளின் கட்டுப்பாட்டில் மக்கள் வாழும் இடங்களை கிராமங்களாக அடையாளப்படுத்தி வர்த்தமானி அறவித்தலை வெளியிட ஜனாதிபதி முன்வைத்த யோசனைக்கு அமைச்சரவை அங்கீகாரம் வழங்கியுள்ளது.தோட்ட பகுதிகளை கிராமமாக அறிவித்து காணி உரிமையை பெற்றுக் கொடுப்போம். பெருந்தோட்ட மக்களின் பிரச்சினைகளுக்கு தீர்வு காண மலையக மக்கள் பிரதிநிதிகள் அனைவரும் ஒன்றிணைந்து செயற்பட வேண்டும்.அதுவே எப்போது அவசியம் என்றார்.