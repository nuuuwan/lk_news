’என்மீது அவதூறு கூறுகின்றனர்’

அரசியலில் தனது வளர்ச்சியை பிடிக்காத சிலர் தன்னைப்பற்றி அவதூறான வகையில் இணையத்தளங்களில் எழுதுகின்றனர்.எனவே   இது தொடர்பில் உரிய நடவடிக்கை எடுக்கப்பட வேண்டும் என்றும் தமிழ்த் தேசியக் கூட்டமைப்பின்  வன்னிமாவட்ட எம்.பி.யும் தமிழீழ விடுதலை இயக்கத்தின் (ரெலோ )தலைவருமான செல்வம் அடைக்கலநாதன் வலியுறுத்தினார்.

பாராளுமன்றத்தில் புதன்கிழமை (07) சிறப்புரிமை பிரச்சினையை எழுப்பியே  இவ்வாறு வலியுறுத்திய   அவர் மேலும் கூறுகையில்,

என்னைப்பற்றி அவதூறான வகையில் எனது வளர்ச்சியை பிடிக்காத சிலர்   இணையத்தளங்களில் எழுதுகின்றனர். இவ்வளவு காலம் அரசியலில் இருக்கின்ற நான் முதல் முதலில் இன்றுதான் இங்கே எனக்கான நியாயம் கேட்டு நிற்கின்றேன்.

மன்னாரில் ஒருவர் கைது செய்யப்பட்ட பின்னர் அவருக்கு பின்னணியாக நான் இருப்பதாக யாழ்ப்பாண புலனாய்வு என்ற இணையத்தளம் மிக மோசமாக எழுதியுள்ளது. இதில் சிரேஷ்ட பொலிஸ்மா அதிபரும்  இணைக்கப்பட்டுள்ளார். அதேபோன்று மக்கள் தொடர்பாடல் அமைச்சரும் இந்த விடயத்தில் இணைக்கப்பட்டுள்ளார். இதனால் இது தொடர்பில் விசாரணை நடத்தி குறித்த இணையத்தளம் மீது நடவடிக்கை எடுக்கப்பட வேண்டும் என்பதுடன். இதனுடன் தொடர்புபடுத்தப்பட்டுள்ளவர்களும் இதில் பதிலளிக்க நடவடிக்கை எடுக்க வேண்டும் என்று கேட்கின்றேன் என்றார்.

இதன்போது பதிலளித்த சபாநாயகர், இந்தப் பிரச்சினையை சிறப்புரிமை குழுவுக்கு அனுப்ப நடவடிக்கை எடுக்கப்படும் என்றார்.