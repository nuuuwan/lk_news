கல்விசாரா ஊழியர்களின் பணி பகிஷ்கரிப்பு காரணமாக பல்கலைக்கழக பரீட்சைகள் அனைத்தும் ஒத்திவைப்பு

கல்விசாரா ஊழியர்கள் முன்னெடுத்துவரும் தொழிற்சங்க போராட்டம் காரணமாக பல்கலைக்கழக மாணவர்களின் அனைத்து பரீட்சைகளும் பிற்போடப்பட்டுள்ளதாக பல்கலைக்கழக மானியங்கள் ஆணைக்குழு அறிவித்துள்ளது.

இதன் காரணமாக 50ஆயிரத்துக்கும் அதிகமான பல்கலைக்கழக மாணவர்கள் திட்டமிட்ட காலத்தில் பட்டப்படிப்பை முடிக்க முடியாத நிலை ஏற்பட்டுள்ளதாக பல்கலைக்கழக மானியங்கள் ஆணைக்குழுவின் உப தலைவர் பேராசிரியர் சந்தன உடவத்த தெரிவித்தார். இதனைத்தவிர இந்த வருடம் கல்வி பொதுத் தராதர உயர்தரத்தில் சித்தியடைந்த மாணவர்கள் பட்டிப்படிப்புகளுக்கு விண்ணப்பிப்பதற்காக விபரங்கள் அடங்கிய பல்கலைக்கழக அனுமதி கையேடு வெளியிடும் நடவடிக்கையும் தாமதமாகி வருகிறது.

இதேவேளை, கல்வி சாரா ஊழியார்களின் பிரச்சினைகளை தீர்ப்பதற்கு தேவையான யோசனைகளை கல்வி அமைச்சர் சுசில் பிரேமஜயந்த ஏற்கனவே அமைச்சரவைக்கு சமர்ப்பித்துள்ளதாகவும் பேராசிரியர் தெரிவித்தார்.

எவ்வாறாயினும் கல்விசாரா ஊழியர்களின் கோரிக்கைகளுக்கு உரிய தீர்வு கிடைக்கும் வரை பணி பகிஷ்கரிப்பு தொடரும் என  பல்கலைக்கழக தொழிற்சங்கங்களின் இணை ஏற்பாட்டாளர் தெரிவித்துள்ளார். கல்விசாரா ஊழியா்களின் தொழிற்சங்க போராட்டம் நேற்று 16ஆவது நாளாக முன்னெடுக்கப்பட்டமை குறிப்பிடத்தக்கதாகும்.