இழுத்தடிக்கப்படும் கண்டி பல்வகை போக்குவரத்து  முனைய திட்டம் : அசௌகரியத்தில் பொது மக்கள்

இலங்கையில் மலைநாட்டின் தலைநகரான கண்டி, போக்குவரத்து நெரிசல் மிகுந்த நகரமாக அடையாளம் காணப்பட்டுள்ளது. கடுமையான போக்குவரத்து நெரிசல் காரணமாக மாலையில் நகரத்திற்குள் நுழைவதற்கும் வெளியேறுவதற்கும் ஒரு மணி நேரத்திற்கும் மேலாகிறது என்று ஆய்வுகள் சுட்டிக்காட்டுகின்றன. இலங்கையில் உள்நாட்டு யுத்தம் நிலவிய கால கட்டத்தில் இந்த பிரச்சினைக்கு தீர்வு காண்பதில் கவனம் செலுத்துவது மட்டுப்படுத்தப்பட்டிருக்கலாம்.

ஆனாலும் 2011இல், மொரட்டுவ மற்றும் பேராதனைப் பல்கலைக்கழகங்களினால் முன்னெடுக்கப்பட்ட ஆய்வொன்றில் கண்டி நகரத்துக்கு சராசரியாக வார நாட்களில் சுமார் 365 000 பயணிகள் (ரயில் பயணிகள் தவிர்த்து) வருகை தருவதும் மற்றும் வெளியேறுவதும் இனங்காணப்பட்டுள்ளது. இவர்களில் 55 சதவீதமானோர் பொதுப் போக்குவரத்து சேவைகளையே பெருமளவில் பயன்படுத்துகின்றனர்.

இந்நிலையில் நாளொன்றுக்கு சராசரியாக 5000 பேரூந்துகள் உள்வருகையையும், வெளிச்செல்கையையும் கொண்டுள்ளதாகவும் அந்த ஆய்வில் கண்டறியப்பட்டுள்ளது. இவ்வாறு நீண்ட காலமாக தீர்க்கப்படாமலிருந்த இந்த பிரச்சினைக்கு ஒரு மூலோபாயத் தீர்வாக உலக வங்கியின் நிதியுதவியில் கண்டி பல்வகை போக்குவரத்து முனையத்தை (Kandy Multimodal Transport Terminal) நிர்மாணிப்பதற்கு நடவடிக்கை எடுக்கப்பட்டது. அதற்கமைய  குட்ஷெட், போகம்பர, மணிக்கூண்டு மற்றும் பொதுச் சந்தை போன்ற இடங்களில் இருந்து பல்வேறு பேருந்து பயணங்களின் தொடக்கப் புள்ளிகளை ஒருங்கிணைக்கும் முனையத்தை நிர்மாணிப்பதே இந்த திட்டமாகும்.

நவீன போக்குவரத்து தரநிலைகளுடன் இந்த முனையத்தை பல்வகை போக்குவரத்து மையமாக வடிவமைக்க திட்டமிடப்பட்டது. பெருநகர மற்றும் மேற்கு அபிவிருத்தி அமைச்சின் மூலோபாய நகர அபிவிருத்தி திட்டத்தின் அனுசரணையில் 2015இல் இதற்கான முதற்கட்ட திட்டமிடல் ஆரம்பிக்கப்பட்டது. இந்த கண்டி பல்வகை போக்குவரத்து முனையம் நகர அபிவிருத்தி மற்றும் வீடமைப்பு அமைச்சின் கீழ் இயங்கும் நகர அபிவிருத்தி அதிகாரசபையால் ஒரு சுயாதீன திட்டமாக மேற்கொள்ளப்பட்டது. துரதிர்ஷ்டவசமாக, 2020, 2021இல் கொவிட் தொற்று, 2022 அரசியல், பொருளாதார நெருக்கடிகளால் 3 ஆண்டுகள் இத்திட்டம்  மேலும் தடைப்பட்டது.

இதன் காரணமாக பல்வேறு தேவைகளுக்காக கண்டிக்கு வரும் பொது மக்களும் சுற்றுலாப்பயணிகளும் பெரும் சிரமங்களை எதிர்கொள்கின்றனர். கண்டியிலிருந்து தாம் செல்லும் இடங்களுக்கான பேரூந்துகள் எங்கு நிறுத்தி வைக்கப்பட்டுள்ளன என்பதை கண்டு கொள்வதில் கூட பாரிய சிரமங்களை எதிர்கொள்வதாக பொது மக்கள் விசனம் வெளியிடுகின்றனர். 'இந்த நிர்மாணப்பணிகள் கடந்த ஜனவரியில் நிறைவு செய்யப்படும் என்றும், பின்னர் பெப்ரவரியில் நிறைவு செய்யப்படும் என்றும் அரசாங்கத்தினால் தெரிவிக்கப்பட்டது. ஆனால் 25 சதவீத பணிகள் கூட நிறைவு பெறவில்லை.' என கண்டி முச்சக்கரவண்டி சாரதிகள் சங்கத்தின் செயலாளர் நௌஷாட் தெரிவித்தார். 'கடந்த மே மாதம் கண்டி மாநகரசபை கட்டடத்தின் கேட்போர் கூடத்தில் இடம்பெற்ற விசேட கூட்டத்தில் இப்பணிகள் எதிர்வரும் 2025ஆம் ஆண்டு நிறைவு செய்யப்படும் என்று தெரிவிக்கப்பட்டது. ஆனால் அதிலும் எமக்கு நம்பிக்கையில்லை.' என்றும் நௌஷாட் தெரிவித்தார்.

இதே வேளை இக்கட்டுமானப்பணிகள் ஆரம்பிக்கப்பட்டதால் அடிப்படை தேவையான மலசலகூட வசதிகளைப் பெற்றுக் கொள்வதில் கூட அசௌகரியங்களை எதிர்கொள்வதாக தனியார் பேரூந்து சாரதியான பிரதீப் மதுஷங்க கூறுகின்றார். அத்துடன் அங்கு சிறு வியாபாரத்தினை அடிப்படை வாழ்வாதாரமாகக் கொண்டிருந்த, ஆனால் தற்போது தமது வியாபார நடவடிக்கைகளை முன்னெடுப்பதில் சிரமங்களை எதிர்கொண்டுள்ள சிறு வியாபாரிகளும் கவலை தெரிவித்தனர். பழங்கள், மரக்கறிகள் மற்றும் பிளாஸ்டிக் பொருட்கள் என்பவற்றை விற்பனை செய்பவர்களே இவ்வாறு பாதிக்கப்பட்டுள்ளதாகத் தெரிவித்தனர். முன்னர் நண்பகல் 12 மணியளவிலேயே தாம் கொண்டு வந்த பொருட்களை அனைத்தையும் விற்பனை செய்து முடிக்கக் கூடியதாக இருந்த போதிலும், இப்போது இரவானாலும் முழு பொருட்களையும் விற்க முடியாத நிலைமையே காணப்படுவதாகவும் அவர்கள் குறிப்பிடுகின்றனர். எனவே கூடிய விரைவில் இந்த நிர்மாணப்பணிகளை நிறைவு செய்ய வேண்டும் என்பதே அவர்கள் அரசாங்கத்திடம் முன்வைக்கும் கோரிக்கையாகவுள்ளது.

இந்த நிர்மாணப்பணிகள் தாமதமடைவது குறித்து போக்குவரத்து மற்றும் நெடுஞ்சாலைகள் அமைச்சர் பந்துல குணவர்தன இவ்வாறு குறிப்பிடுகின்றார், 'ஜனாதிபதி ரணில் விக்கிரமசிங்கவினால் பிரதமரின் செயலாளர் தலைமையில் கண்டிக்கான விசேட அபிவிருத்தி திட்டமொன்றை நடைமுறைப்படுத்துவதற்கு நடவடிக்கை எடுக்கப்பட்டுள்ளது. அதன் ஒரு தொகுதி தற்போது ஆரம்பிக்கப்பட்டுள்ளது. அதுவே நீண்ட காலம் தாமதமடைந்துள்ள 'கண்டி பல்வகை போக்குவரத்து முனையம்' ஆகும். இது கண்டி நகரத்தில் முன்னெடுக்கப்படும் பாரிய வேலைத்திட்டமாகும். இதற்காக உலக வங்கி 3000 கோடி ரூபா கடனை வழங்கியுள்ளது. இதன் ஊடாக கண்டியில் நிலவும் கடும் வாகன நெறிசலைக்குறைக்க முடியும் என்பதோடு, பொது போக்குவரத்துகளுக்கடையிலான ஒருங்கிணைப்பையும் ஏற்படுத்த முடியும். அதற்கமைய இந்த முனையம் பொது போக்குவரத்தின் கேந்திரமாகவும் அமையும். இதனை எதிர்வரும் 2025இல் நிறைவு செய்ய எதிர்பார்க்கப்படுகிறது.'

இந்த திட்டத்துக்கான நிதி கடந்த 2020ஆம் ஆண்டு மே மாதம் 18ஆம் திகதி அனுமதிக்கப்பட்டுள்ளதாகவும், 2025 மே 31ஆம் திகதிக்கிடையில் திட்டம் நிறைவு செய்யப்பட வேண்டும் என்றும் உலக வங்கி குறிப்பிட்டுள்ளது. கடந்த பெப்ரவரி 21ஆம் திகதி வெளியிட்டுள்ள புதுப்பிக்கப்பட்ட அறிவிப்பிலேயே உலக வங்கி இதனைத் தெரிவித்துள்ளது. ஏற்கனவே 4 ஆண்டுகள் கால தாமதமடைந்துள்ள இந்த நிர்மாணப்பணிகளால் எவ்வித பாகுபாடும் இன்றி சகல மக்களும் பாதிக்கப்பட்டுள்ளனர். வெளி மாவட்டங்களிலிருந்து வருபவர்களும், வெளிநாட்டு சுற்றுலாப்பயணிகளும் தாம் செல்ல வேண்டிய பேரூந்து எங்கு நிறுத்தப்பட்டிருக்கிறது என்பதை தெரிந்து கொள்வதற்கு கூட ஒரு மணித்தியாலத்துக்கும் அதிக நேரத்தை செலவிடுகின்றனர். இவ்வாறு மக்கள் அசௌகரியத்தை எதிர்கொள்வதற்கு அரசாங்கம் தொடர்ந்தும் இடமளிக்கக் கூடாது. விரைவில் இந்த நிர்மாணப்பணிகளை நிறைவு செய்து அதனை மக்கள் பாவனைக்கு கையளிப்பதற்கு நடவடிக்கை எடுக்க வேண்டும்.