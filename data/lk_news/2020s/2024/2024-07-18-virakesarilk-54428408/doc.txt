இந்தியாவின் பாதுகாப்பு அக்கறைகளுக்குப் புறம்பாக எமது மண்ணை மூன்றாம் தரப்பு பயன்படுத்த இடமளியோம் - வெளிவிவகார அமைச்சர் அலி சப்ரி உறுதி

எமது நிலப்பரப்பையோ அல்லது கடற்பரப்பையோ இந்தியாவின் நியாயபூர்வமான பாதுகாப்பு அக்கறைகளுக்கு எதிரான விதத்தில் மூன்றாம் தரப்பொன்று பயன்படுத்துவதற்கு நாம் ஒருபோதும் இடமளிக்கமாட்டோம் என வெளிவிவகார அமைச்சர் அலி சப்ரி தெரிவித்துள்ளார்.

சீனாவுக்கு சொந்தமான ஆய்வுக்கப்பல்கள் இலங்கைக் கடற்பரப்பில் தரித்துநின்று ஆய்வு நடவடிக்கைகளை முன்னெடுப்பதற்கு அனுமதி கோருவதும், அதனை அனுமதிப்பது இந்தியாவின் பாதுகாப்பு நலன்களுக்குப் பாதிப்பை ஏற்படுத்தக்கூடுமென இந்தியாவுக்குச் சார்பான தரப்புக்கள் மறுதலிப்பதுமான சம்பவங்கள் கடந்த ஓரிரு ஆண்டுகளில் சில தடவைகள் பதிவாகியிருக்கின்றன.

இவ்வாறானதொரு பின்னணியில் சர்வதேச ஊடகமொன்றுக்கு வழங்கியிருக்கும் நேர்காணலில் இதுகுறித்து எழுப்பப்பட்ட கேள்விக்குப் பதிலளித்திருக்கும் அமைச்சர் அலி சப்ரி, இந்தியாவின் நியாயமான பாதுகாப்பு அக்கறைகளுக்குப் புறம்பான விதத்தில் இலங்கை மண்ணிலோ அல்லது கடற்பரப்பிலோ மூன்றாம் தரப்பொன்று செயற்படுவதற்கு ஒருபோதும் இடமளிக்கப்போவதில்லை என உறுதியாகத் தெரிவித்திருக்கிறார்.

'எமது அயலகத்தில் எந்தவொரு தரப்பினரும் எவ்விதமான போர் விளையாட்டுக்களிலும் ஈடுபடுவதற்கு நாம் அனுமதிக்கமாட்டோம்' எனவும் அவர் குறிப்பிட்டிருக்கிறார்.

இருப்பினும் இந்தியா 'பிரிக்ஸ்' போன்ற சில பொதுக்கட்டமைப்புக்களில் சீனாவுடன் இணைந்து பணியாற்றுவதைப்போன்று இலங்கையும் அதன் ஏனைய பங்காளிகளுடன் இணைந்து செயலாற்ற விரும்புகிறது எனவும் அவர் சுட்டிக்காட்டியிருக்கிறார்.