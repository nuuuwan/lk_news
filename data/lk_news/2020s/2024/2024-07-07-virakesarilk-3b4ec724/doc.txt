கண்டி பெல்கன்ஸை இலகுவாக வென்றது கோல் மார்வல்ஸ்

கண்டி ஃபெல்கன்ஸ் அணிக்கு எதிரான ரங்கிரி, தம்புள்ள சர்வதேச கிரிக்கெட் விளையாட்டரங்கில் இன்று  ஞாயிற்றுக்கிழமை (07) நடைபெற்ற பகல் இரவு லங்கா பிறீமியர் லீக் கிரிக்கெட் போட்டியில் கோல் மார்வல்ஸ் அணி 6 விக்கெட்களால் மிக இலகுவாக வெற்றிபெற்றது.

இசுறு உதானவின் துல்லியமான பந்துவீச்சு, டிம் சீஃபேர்ட்டின் அதிரடி அரைச் சதம் என்பன கோல் மார்வல்ஸின் வெற்றியை இலகுவாக்கின.

முதலில் துடுப்பெடுத்தாடிய கண்டி ஃபெல்கன்ஸ் 20 ஓவர்களில் 7 விக்கெட்களை இழந்து 175 ஓட்டங்களைப் பெற்றது.

பவர் ப்ளே ஆட்டத்தில் 4 விக்கெட்களை இழந்ததால் கண்டி பெல்கன்ஸ் பெரும் நெருக்கடிக்குள்ளானது.

இந் நிலையில் அண்ட்றே ப்ளெச்சர், ஏஞ்சலோ மெத்யூஸ் ஆகிய இருவரும் 5ஆவது விக்கெட்டில் 45 ஓட்டங்களைப் பகிர்ந்து அணியை வீழ்ச்சியிலிருந்து மீட்டனர்.

ப்ளெச்சர் 50 ஓட்டங்களைப் பெற்று ஆட்டம் இழந்த பின்னர் வனிந்து ஹசரங்கவுடன் ஜோடி சேர்ந்து 6ஆவது விக்கெட்டில் மேலும் 58 ஓட்டங்களைப் பகிர்ந்த மெத்யூஸ் 25 ஓட்டங்களுடன் வெளியேறினார்.

வனிந்து ஹசரங்க அதிரடியாகத் துடுப்பெடுத்தாடி 32 பந்துகளில் 7 பவுண்டறிகள், 3 சிக்ஸ்கள் உட்பட ஆட்டம் இழக்காமல் 65 ஓட்டங்களைக் குவித்தார்.

பந்துவீச்சில் 36 வயதான இசுறு உதான 30 ஓட்டங்களுக்கு 3 விக்கெட்களையும் ஷஹூர் கான் 29 ஓட்டங்களுக்கு 2 விக்கெட்களையும் கைப்பற்றினர்.

176 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய கோல் மார்வல்ஸ் 17.1 ஓவர்களில் 4 விக்கெட்களை இழந்து 176 ஓட்டங்களைப் பெற்று வெற்றியீட்டியது.

மிகத் திறமையாகத் துடுப்பெடுத்தாடிய  டிம் சீபேர்ட், 38 ஓட்டங்களைப் பெற்ற அலெக்ஸ் ஹேல்ஸுடன் 2ஆவது விக்கெட்டில் 79 ஓட்டங்களைப் பகிர்ந்து அணிக்கு நம்பிக்கையைக் கொடுத்தார்.

49 பந்துகளை எதிர்கொண்ட சீபேர்ட் 11 பவுண்டறிகள், 2 சிக்ஸ்கள் அடங்கலாக ஆட்டம் இழக்காமல் 82 ஓட்டங்களைக் குவித்து தனது அணியின் வெற்றியை இலகுவாக்கினார்.