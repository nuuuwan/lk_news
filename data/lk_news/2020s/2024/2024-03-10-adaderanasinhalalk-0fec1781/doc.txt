ඇල්පිටියේ ඝාතනය ගැන පොලීසිය නිකුත්කළ නිවේදනය

ඇල්පිටිය පොලිස් වසමේ දී සිදුකළ 17 හැවිරිදි තරුණියගේ ඝාතනය සම්බන්ධයෙන් පොලීසිය විසින් නිවේදනයක් නිකුත් කර තිබේ.

එම තරුණිය තම දෙමව්පියන් සමග තල්ගහවත්ත, කරන්දෙනිය ප්‍රදේශයේ පදිංචිව සිට ඇති අතර ඇයගේ වැඩිමහල් සහෝදරියගේ ස්වාමි පුරුෂයා සමග අනියම් සම්බන්ධතාවක් පවත්වා ඇති බව පොලීසිය පවසයි.

මරණකාරිය සහ සැකකරු දැනට මාස කිහිපයකට පෙර සිට ඇල්පිටිය ප්‍රදේශයේ කුලී නිවසක එකට ජීවත්න ඇති බවට විමර්ශනයේදී අනාවරණ වූ බව පොලීසිය පවසයි.

දෙදෙනා අතර ඇතිවූ ආරවුලක් හේතුවෙන් එම තරුණිය නැවත තම මව සිටින නිවසට පැමිණ සිට ඇත.

පසුව ආසන්න දිනක අනියම් සම්බන්ධතාවය පැවැත්වූ පුරුෂයා විසින් බැන තර්ජනය කිරීමක් සම්බන්ධයෙන් පසුගිය 04 වනදා කරන්දෙණිය පොලිස් ස්ථානය වෙත පැමිණිල්ලක් සිදුකර තිබුණි.

එම පැමිණිල්ල විභාගය සඳහා  08 වනදා පොලිස් ස්ථානයට යමින් සිටියදී සැකකරු තවත් කිහිපදෙනෙකු සමග ත්‍රිරෝද රථයකින් පැමිණ තල්ගහවත්ත ප්‍රදේශයේදී ඇයව පැහැරගෙන ගොස් තිබේ.

මෙම තරුණිය පැහැර ගත් සැකකරු විසින් මෙම ඝාතනය සිදුකර ඇති බවට පොලිසිය විසින් සැකකරනු ලබන අතර ඔහු මේ වනවිට ප්‍රදේශයෙන් පළාගොස් ඇත.

සිද්ධිය සම්බන්ධයෙන් වැඩිදුර විමර්ශන ඇල්පිටිය හා කරන්දෙණිය පොලීසිය විසින් සිදුකරයි.