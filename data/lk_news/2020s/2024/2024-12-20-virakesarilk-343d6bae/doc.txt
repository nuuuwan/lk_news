எட்கா ஒப்பந்தத்தில் கைச்சாத்திடுவதற்கான இணக்கப்பாடு எதுவும் எட்டப்படவில்லை - ஜனாதிபதியின் இந்திய விஜயத்தை அடுத்து கிளம்பிய சர்ச்சைக்கு அரசாங்கம் விளக்கம்

ஜனாதிபதி அநுரகுமார திஸாநாயக்கவின் இந்திய விஜயத்தை அடுத்து எட்கா ஒப்பந்தம் கைச்சாத்திடப்படவிருப்பதாக சில அரசியல்வாதிகளால் கூறப்படும் கருத்துக்கள் முற்றிலும் பொய்யானவை எனச் சுட்டிக்காட்டிய வெளிவிவகார அமைச்சர் விஜித்த ஹேரத், எட்கா ஒப்பந்தம் குறித்த பேச்சுவார்த்தைகளைத் தொடர்ந்து முன்னெடுப்பதற்கு இணக்கம் காணப்பட்டதே தவிர, அவ்வொப்பந்தத்தில் கைச்சாத்திடுவதற்கு இணக்கப்பாடு எட்டப்படவில்லை எனத் தெரிவித்தார்.

ஜனாதிபதி அநுரகுமார திஸாநாயக்கவின் அண்மைய இந்திய விஜயத்தின்போது ஆராயப்பட்ட விடயங்கள் மற்றும் கைச்சாத்திடப்பட்ட ஒப்பந்தங்கள் குறித்துத் தெளிவுபடுத்தும் நோக்கிலான ஊடகவியலாளர் சந்திப்பொன்று வெள்ளிக்கிழமை (20) கொழும்பிலுள்ள அரசாங்கத் தகவல் திணைக்களத்தில் ஏற்பாடு செய்யப்பட்டிருந்தது.

அங்கு கருத்து வெளியிட்ட வெளிவிவகார அமைச்சர் விஜித்த ஹேரத், ஜனாதிபதி அநுரகுமார திஸாநாயக்கவின் இந்தியாவுக்கான மூன்று நாள் அரசமுறை விஜயத்தின்போது எமது நாட்டின் அரச சேவையாளர்கள் 1500 பேருக்கு இந்தியாவில் பயிற்சிகளை வழங்குவது குறித்த ஒப்பந்தம் மற்றும் இரட்டை வரி இலகுபடுத்தல் ஒப்பந்தம் ஆகிய இரண்டு உடன்படிக்கைகள் தொடர்பிலேயே இருதரப்பு இணக்கப்பாடு எட்டப்பட்டதாகக் குறிப்பிட்டார்.

அதேவேளை பிரதமர் மோடியுடனான சந்திப்பின்போது இலங்கை மற்றும் இந்தியாவுக்கு இடையில் நீண்டகாலமாகப் பேச்சுவார்த்தைகள் முன்னெடுக்கப்பட்டுவரும் பொருளாதார மற்றும் தொழில்நுட்ப ஒத்துழைப்பு ஒப்பந்தம் (எட்கா) குறித்து தொடர்ந்து பேச்சுவார்த்தைகளை நடாத்துவதற்கு இணக்கப்பாடு எட்டப்பட்டதே தவிர, அந்த ஒப்பந்தத்தில் கைச்சாத்திடுவதற்கான இணக்கப்பாடு எதுவும் எட்டப்படவில்லை எனவும் அமைச்சர் விஜித்த ஹேரத் தெரிவித்தார்.

அத்தோடு சில அரசியல்வாதிகள் ஜனாதிபதியின் இந்திய விஜயத்தை அடுத்து எட்கா ஒப்பந்தம் கைச்சாத்திடப்படவிருப்பதாகக் கூறுவதாகவும், அக்கருத்துக்களில் எவ்வித உண்மையும் இல்லை எனவும் அவர் தெளிவுபடுத்தினார்.

அதேபோன்று அதானி நிறுவனத்துக்கு எதிராக பிறிதொரு நாட்டில் தொடரப்படும் வழக்கினால் இலங்கைக்கு எவ்வித பாதிப்பும் இல்லை என ஜனாதிபதி அநுரகுமார திஸாநாயக்க இந்திய ஊடகமொன்று வழங்கியிருக்கும் நேர்காணலில் கூறியிருப்பதாகவும், அரசாங்கத்தின் நிலைப்பாடு இதுதானா? எனவும் எழுப்பப்பட்ட கேள்விக்குப் பதிலளித்த அமைச்சர் விஜித்த ஹேரத், இவ்விடயத்தில் நீதிமன்றத்தினால் இன்னமும் தீர்ப்பு வழங்கப்படவில்லை எனவும், நீதிமன்றத்தீர்ப்பின் பின்னரே இதுகுறித்து ஆராயமுடியும் எனவும் தெரிவித்தார்.

அதேவேளை பொருளாதார ஒத்துழைப்பு, பிராந்தியப்பாதுகாப்பு, இருதரப்பு அபிவிருத்தி ஒத்துழைப்புக்கள், திருகோணமலை எண்ணெய் தாங்கிகள், இருநாட்டு மீனவர் பிரச்சினை, கடன்மறுசீரமைப்பு செயன்முறை என்பன உள்ளடங்கலாக ஜனாதிபதியின் இந்திய விஜயத்தின்போது கலந்துரையாடப்பட்ட ஏனைய விடயங்கள் பற்றியும் வெளிவிவகார அமைச்சர் விஜித்த ஹேரத் இச்சந்திப்பில் விரிவாக விளக்கமளித்தார்.