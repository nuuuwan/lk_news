இணையவழி மோசடியில் ஈடுபட்ட மேலும் 31 சீனப் பிரஜைகள் கைது

இரு வெவ்வேறு பிரதேசங்களில் நேற்று ஞாயிற்றுக்கிழமை (13) மேற்கொள்ளப்பட்ட சுற்றிவளைப்பில் இணையவழி மோசடியில் ஈடுபட்டதாக கூறப்படும் 31 சீனப் பிரஜைகள் கைது செய்யப்பட்டுள்ளனர்.

அதன்படி, கண்டி , அணிவத்த பிரதேசத்தில் உள்ள ஹோட்டல் ஒன்றில் சந்தேகத்திற்கிடமான முறையில் தங்கியிருந்த 16 சீனப் பிரஜைகள்  கண்டி பொலிஸாரால் நேற்றைய தினம் கைது செய்யப்பட்டுள்ளனர்.

இதேவேளை, வெலிக்கடை, இராஜகிரிய பிரதேசத்தில் உள்ள தொடர்மாடி குடியிருப்பொன்றில் சந்தேகத்திற்கிடமான முறையில் தங்கியிருந்த 15 சீனப் பிரஜைகள் நேற்றைய தினம் கைது செய்யப்பட்டுள்ளனர்.

ஹங்வெல்ல பிரதேசத்தில் கடந்த 6 ஆம் திகதி 30 சீனப் பிரஜைகளும் 4 இந்தியப் பிரஜைகளும் 6 தாய்லாந்து பிரஜைகளும் கைது செய்யப்பட்டுள்ளனர்.

நாவல பிரதேசத்தில் கடந்த 7 ஆம் திகதி 19 சீனப் பிரஜைகள் கைது செய்யப்பட்டுள்ளனர்.

பாணந்துறை பிரதேசத்தில் கடந்த 10 ஆம் திகதி 20 சீனப் பிரஜைகள் கைது செய்யப்பட்டுள்ளனர்.

கண்டி, குண்டசாலை பிரதேசத்தில் கடந்த 12 ஆம் திகதி 120 சீனப் பிரஜைகள் கைது செய்யப்பட்டுள்ளனர்.