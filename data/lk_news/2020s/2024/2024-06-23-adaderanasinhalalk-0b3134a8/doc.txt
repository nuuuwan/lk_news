කුරුලු කූඩුවෙන් මතුවූ හෙරොයින්

කුරුලු කූඩුවක් තුළ සඟවා තිබූ රුපියල් ලක්ෂ 75කට අසන්න වටිනා හෙරොයින් මත්කුඩු තොගයක් සමග ත්‍රිරෝද රථ රියදුරෙකු අත්අඩංගුවට ගත් බව කොළඹ අපරාධ කොට්ඨාසය පවසයි.

එම සැකකරු සමග මත්කුඩු ග්‍රෑම් 442 මිලිගෑම් 225ක් පොලිස් භාරයට ගෙන තිබුණි.

යුක්තිය මෙහෙයුමේ යෙදී සිටි කොළඹ අපරාධ කොට්ඨාසයේ සංවිධානාත්මක අපරාධ විමර්ශන ඒකකයේ උප පොලිස් පරීක්ෂක බණ්ඩාර නිලධාරියා වෙත බස්නාහිර පළාත් බුද්ධි මූලස්ථානයේ නිලධාරීන් විසින් හෙරොයින් මත්කුඩු ජාවාරම් සිදුකරනු ලබන පුද්ගලයෙකු සම්බන්ධයෙන් ලබා දෙන ලද තොරතුරකට අනුව කොළඹ 14 මාදම්පිටිය පාරේ නිවසකදී සැකපිට මෙම සැකකරු අත්අඩංගුවට ගෙන තිබේ.

අත්අඩංගුවට ගත් එම සැකකරුගෙන් සිදුකළ දීර්ඝ ප්‍රශ්න කිරීමේදී මත්ද්‍රව්‍ය සඟවා ඇති ස්ථානයක් සම්බන්ධයෙන් අනාවරණය කරන ලද තොරතුරු අනුව ඔහුගේ මඟ පෙන්වීම මත වත්තල හුණූපිටිය සංඝරාජ මාවතේ ඉදිකරමින් පවතින නිවසක් පිටුපස තිබූ කුරුල්ලන් නොසිටින කුරුලු කූඩුවක සඟවා ඇති බවට අනාවරණය කළ බව පොලීසිය පැවසීය.

ඒ අනුව පොලිස් නිලධාරීන් සැකකරු සමග එම ස්ථානයට ගොස් පරීක්ෂා කිරීමේදී එම කුරුලු කූඩුව ඉබ්බකු යොදා වසා දමා තිබී ඇති අතර සැකකරු සන්තකයේ තිබූ යතුරක් ලබාදීමෙන් පසු එම කුරුලු කූඩුවේ දොර විවෘත කර පරීක්ෂා කිරීමේදී සෙලෝ ටේප්වලින් ඔතන ලද සිලින්ඩරයක් වැනි යමක් හමුවී ඇති අතර එය පරීක්ෂා කිරීමේදී විනිවිද පෙනෙන සුදු පැහැති ප්ලාස්ටික් බෝතලයක මෙම මත්කුඩු බහා තිබී සොයා ගැනීමට හැකිවී තිබේ.

46 හැවිරිදි සැකකරු අධිකරණය වෙත ඉදිරිපත් කර දින හතක රැඳවූම් නියෝග ලබාගෙන මෙම මත්ද්‍රව්‍ය ජාවාරමේ මහමොළකරු සම්බන්ධයෙන් තොරතුරු අනාවරණය කර ගැනීම සඳහා දීර්ඝ ලෙස ප්‍රශ්න කරන බව උසස් පොලිස් නිලධාරියෙක් පැවසීය.