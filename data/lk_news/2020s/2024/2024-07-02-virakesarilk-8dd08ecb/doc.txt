தமிழ் பேசும் மக்களுக்கிடையில் உண்மையான ஒற்றுமையை நிலைநாட்ட பற்றுறுதியுடன் செயற்பட்ட பெருந்தகை சம்பந்தன் - முன்னாள் அமைச்சர் ஹசன் அலி இரங்கல் செய்தி

தமிழ் பேசும் மக்களுக்கு இடையில் உண்மையான ஒற்றுமை நிலைநாட்டப்பட வேண்டும் என்பதில் என்றும் பற்றுறுதியுடன் செயற்பட்ட பெருந்தகை இரா. சம்பந்தன் என்று ஐக்கிய சமாதான கூட்டமைப்பின் செயலாளர் நாயகமும், சுகாதார துறை முன்னாள் இராஜாங்க அமைச்சருமான எம். ரி. ஹசன் அலி தெரிவித்தார்.

இவர் தமிழ் தேசிய கூட்டமைப்பின் தலைவர் இரா. சம்பந்தனின் மறைவையொட்டி வெளியிட்ட ஊடக அறிக்கை வருமாறு:

தமிழ் தேசிய கூட்டமைப்பின் தலைவர் இரா சம்பந்தனின் மறைவு தமிழ் மக்களுக்கு மாத்திரம் அல்ல, தமிழ் பேசும் மக்களுக்கு ஏற்பட்டுள்ள பேரிழப்பு ஆகும்.

ஏனென்றால் அவர் தமிழ் பேசும் மக்களுக்கு இடையில் உண்மையான நல்லிணக்கம் நிலைநாட்டப்பட வேண்டும் என்பதில் பற்றுறுதியுடன் செயற்பட்ட பெருந்தகை ஆவார்.

தமிழ் பேசும் சமூகங்களுக்கு இடையிலான நீடித்த ஒற்றுமை மூலமாகவே சிறுபான்மை மக்களின் பிரச்சினைகளுக்கான தீர்வை பெரும்பான்மை சமூகத்திடம் இருந்து பெற்று கொள்ள முடியும் என்று விசுவாசித்து தமிழ் - முஸ்லிம் இனங்களுக்கு இடையிலான ஒற்றுமையை கட்டியெழுப்புவதில் சொல்லுக்கும், செயலுக்கும் இடையில் இடைவெளி இல்லாமல் செயற்பட்ட கனவான் ஆவார்.

சம்பந்தன், அஷ்ரப், நீலன் திருச்செல்வம் ஆகிய பெருந்தலைவர்கள் வாரவாரம் அஷ்ரப்பின் கொழும்பு இல்லத்தில் சந்தித்து தமிழ் - முஸ்லிம் ஒற்றுமை, தமிழ் பேசும் மக்களுக்கான தீர்வு உள்ளிட்ட முக்கியமான விடயங்கள் குறித்து பேசுவதை வழக்கமாக கொண்டிருந்தனர். நானும் அவற்றில் தவறாமல் பங்கேற்று இருக்கின்றேன்.

பெருந்தலைவர் அஷ்ரப்பின் மரணத்துக்கு பிற்பாடு ஸ்ரீலங்கா முஸ்லிம் காங்கிரஸ் தடுமாறி திசை மாறி பயணித்து கொண்டிருப்பதை சம்பந்தன் எனக்கு பல தடவைகள் மிகுந்த கவலையுடன் உணர்த்தினார். பெருந்தலைவர் அஷ்ரப்பின் மறைவினால் ஏற்பட்ட இடைவெளி ஈடு செய்யப்படவே இல்லை. அது போன்ற ஒன்றுதான் பெருந்தலைவர் சம்பந்தனின் இழப்பும் ஆகும்.

சம்பந்தன் வடக்கு, கிழக்கு தமிழ் மக்களின் உணர்வுகளை பிரதிபலித்தவர். தமிழ் மக்களின் அபிலாஷைகள் தொடர்பாக எந்த சமரசத்துக்கும் இடம் கொடுக்காதவர்.அதனால்தான் ஆட்சியாளர்களாலும், பெருந்தேசிய தலைவர்களாலும், சிங்கள பெரும்பான்மை சமூகத்தாலும் பெரிதும் மதிக்கப்பட்டார்.

இவரின் மறைவால் பெருந்துயரத்தில் மூழ்கியுள்ள இவரின் குடும்பத்தினருக்கும், தமிழ் மக்களுக்கும் எனது கட்சி சார்பாகவும், என் சார்பாகவும் ஆழ்ந்த அனுதாபங்களை தெரிவித்து கொள்கின்றேன்.

இவருடைய மறைவால் ஏற்பட்டுள்ள இடைவெளி நிரப்ப முடியாததாயினும் இவருடைய கனவுகளை நிறைவேற்ற கூடிய அடுத்த தலைவரை நியமிக்க வேண்டிய மிக கனதியான பொறுப்பும், கடமையும் தமிழ் தேசிய கூட்டமைப்பின் முன் உள்ளது என்பதையும் இத்தருணத்தில் முன்வைக்கின்றேன்.