தொழில் முயற்சியாளர்களுக்கு வழங்கப்பட்டுள்ள நிவாரண காலத்தில் சட்ட நடவடிக்கைகளை எடுக்க வேண்டாம்    - வங்கி, நிதி நிறுவனங்களுக்கு அறிவுறுத்தல்

சிறு மற்றும் நடுத்தர தொழில் முயற்சியாளர்களுக்கு வழங்கப்பட்டுள்ள நிவாரண காலத்தில் தொழில் முயற்சியாளர்களுக்கு எதிராக சட்ட நடவடிக்கைகள் ஏதும் முன்னெடுக்க வேண்டாம் என வங்கி மற்றும் நிதி நிறுவனங்களுக்கு அறிவுறுத்தப்பட்டுள்ளது. தொழில் முயற்சியாளர்கள் வங்கிகளுடன் தொடர்புக் கொண்டு கடன் மறுசீரமைப்பு நடவடிக்கைகளை மேற்கொள்ள வேண்டும் என நிதி பிரதி அமைச்சர் ஹர்ஷன சூரியபெருமன தெரிவித்தார்.

ஜனாதிபதி ஊடக மையத்தில் வியாழக்கிழமை (26) நடைபெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

பொருளாதார பாதிப்புக்கு மத்தியில் சிறு மற்றும் நடுத்தர தொழில் முயற்சியாளர்கள் பாதிக்கப்பட்டுள்ளார்கள். வங்கி கட்டமைப்பு மற்றும் மத்திய தொழில் முனைவோர் ஆகிய இரு தரப்பினரையும் சமமாக கருத்திற் கொள்ள வேண்டும். அதன்படி சிறு மற்றும் நடுத்தர தொழில் முயற்சியாளர்களுக்கு நிவாரணமளிக்கும் வகையில் இந்த மாதம் (டிசெம்பர்) 15 ஆம் திகதி நிறைவடையவிருந்த பராட்டே சட்டத்துடனான சலுகையை 2025 மார்ச் மாதம் 31 ஆம் திகதி வரை நீட்டிப்பதற்கு அனுமதி வழங்கப்பட்டுள்ளது.

இந்த மறுசீரமைப்பிற்கு சிறு மற்றும் நடுத்தர தொழில் முயற்சியாளர்கள் தயாரா என்பது தொடர்பில் மார்ச் 31 ஆம் திகதி வங்கிகளுக்கு அறிவிக்க முடியும். வங்கிகளும் கடன் பெற்றோரும் கலந்துரையாடி முடிவு எடுக்க 31 ஆம் திகதி வரை கால அவகாசம் உள்ளது. தான் செலுத்த வேண்டிய கடன் தொடர்பில் மறுசீரமைப்பு திட்டமொன்றைத் தயாரிக்க முடியும். 99 வீதமான தொழில்முனைவோருக்கு இந்த வாய்ப்பு வழங்கப்படுகிறது.

செலுத்த வேண்டிய வட்டி தவிர்ந்த தொகை 25 மில்லியனுக்கும் 50 மில்லியனுக்கும் இடைப்பட்ட கடன் செலுத்த வேண்டியோர் மார்ச் 31 ஆம் திகதி மறுசீரமைப்புத் திட்டத்திற்கான தமது விருப்பத்தை வங்கிகளுக்கு முன்வைக்க முடியும். புதிய மறுசீரமைப்பிற்கு 2025.09.15 ஆம் திகதி வரை மூன்று மாத காலம் வழங்குவோம். வங்கிக்கும் கடன் பெற்றோருக்கும் கடன் மறுசீரமைப்பு திட்டம் பற்றி கலந்துரையாட 9 மாத காலம் உள்ளது.

செலுத்த வேண்டிய கடன் தொகை தவிர 50 மில்லியனுக்கு மேற்பட்ட கடன் பெற்றோரின் கடன் மறுசீரமைப்பிற்கு 2025.06.15 வரை 6 மாத கால அவகாசம் வழங்குகிறோம். அவர்களும் மார்ச் 31 ஆம் திகதிக்கு முன்னர் தமது கடன் மறுசீரமைப்புத் திட்டத்திற்கான உடன்பாட்டை வங்கிக்கு அறிவிக்க வேண்டும்.

சிறு மற்றும் நடுத்தர தொழில் முயற்சியாளர்களுக்கு வழங்கப்பட்டுள்ள நிவாரண காலத்தில் தொழில் முயற்சியாளர்களுக்கு எதிராக சட்ட நடவடிக்கைகள் ஏதும் முன்னெடுக்க வேண்டாம் என வங்கி மற்றும் நிதி நிறுவனங்களுக்கு அறிவுறுத்தப்பட்டுள்ளது. தொழில் முயற்சியாளர்கள் வங்கிகளுடன் தொடர்புக் கொண்டு கடன் மறுசீரமைப்பு நடவடிக்கைகளை மேற்கொள்ள வேண்டும் என்றார்.