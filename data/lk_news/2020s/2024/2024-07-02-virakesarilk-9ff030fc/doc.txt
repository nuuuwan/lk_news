ஜனாதிபதி வெளிநாட்டுப் பயணங்களை மேற்கொண்டிருந்த போதிலும் கடன் சுமை குறையவில்லை - சஜித்

கானாவின் நிதியமைச்சர் சர்வதேச பிணைமுறி பத்திரதாரர்களுடன் நேரடியாகப் பேச்சுவார்த்தை நடத்தி நாட்டின் கடனில் 37% தள்ளுபடியைச் செய்துள்ள போதிலும், பல வெளிநாட்டுப் பயணங்களை மேற்கொண்ட எமது நாட்டு ஜனாதிபதியால் அவ்வாறானதொன்றை செய்ய முடியாது போயிருக்கிறதென எதிர்க்கட்சித் தலைவர் சஜித் பிரேமதாஸ தெரிவித்தார்.

ஜனாதிபதி ரணில் விக்கிரமசிங்க செவ்வாய்க்கிழமை (02) பாராளுமன்றத்தில் ஆற்றிய உரைக்கு பதிலளிக்கும் போதே எதிர்க்கட்சித் தலைவர் சஜித் பிரேமதாச மேற்கண்டவாறு தெரிவித்தார்.

அர்ஜென்டினா நிதியமைச்சர் 2023 இல் சர்வதேச பிணைமுறி பத்திரதாரர்களுடன் நேரடியாகப் பேச்சுவார்த்தை நடத்தி அவர்களின் நம்பிக்கையை வென்றெடுத்து கடனில் தள்ளுபடியை ஏற்படுத்திக் கொண்டார்.

எனினும் எமது நாட்டின் ஜனாதிபதி நிதியமைச்சர் என்ற வகையில் வெளிநாட்டுப் பயணங்களில் ஈடுபடும் போது, சர்வதேச பிணைமுறி பத்திரதாரர்களுடன் கலந்துரையாடல்களை மேற்கொண்டிருக்க முடியும்.

என்றாலும் எமது நாட்டிற்கு சிறந்த உடன்படிக்கையை எட்டக்கூடிய சந்தர்ப்பம் காணப்பட்ட போதிலும், ஜனாதிபதியின் இயலாமையினால் அதனைப் பெற்றுக்கொள்ள முடியாத நிலை ஏற்பட்டுள்ளதாக சஜித் மேலும் தெரிவித்தார்.