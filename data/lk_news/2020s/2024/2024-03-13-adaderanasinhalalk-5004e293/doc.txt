දැරියක් අපයෝජනය කළ පුද්ගලයෙකුට දුන් දඬුවම

බාලයවයස්කාර දැරියක් අපයෝජනය කිරීමේ චෝදනාවකට වරදකරු වූ පුද්ගලයෙකුට නුවරඑළිය මහාධිකරණය වසර 10ක බරපතළ සිරදඬුවම් නියම කර තිබේ.

මෙලෙස සිර දඬුවම් නියම කර ඇත්තේ 52 හවිරිදී වියේ පසුවන නානුඔය ප්‍රදේශයේ පදිංචිකරුවෙකුටය.

සැකකරු අධිකරණය හමුවට ඉදිරිපත් කිරීමෙන් පසුව නුවරඑළිය මහාධිකරණ විනිසුරු විරාජ් වීරසූරිය මහතා මෙම නියෝගය ලබාදී තිබුණි.

සැකකරු විසින් අතවර කළ බවට එම දැරියගේ මව්පියන් විසින් 2011 වර්ෂයේ දී නානුඔය පොලීසිය වෙත පැමිණිලි කර තිබුණි.

සිය නියෝගය ලබාදෙමින් විනිසුරුවරයා සැකකරුට නියෝග කළේ වින්දිත එවකට පාසල් දැරියට රුපියල් ලක්ෂ 5ක වන්දි මුදලක් ගෙවන ලෙසටය.

එම මුදල නොගෙවන්නේ නම් සැකකරුට වසර 3ක අමතර සිර දඬුවමක් ද නියම කළේය.

එසේම අධිකරණය වෙත රුපියල් 15,000ක දඩයක් ගෙවන ලෙසට නියෝග කළ අධිකරණය එය නොගෙවන්නේ නම් අමතරව මාස 03ක සිර දඬුවමක් ද චූදිතයාට නියම කළේය.

වසර 13 තිස්සේ විභාග වෙමින් තිබූ නඩුවේ විත්තිකරුට එරෙහිව ලැබී තිබූ සාක්ෂි සලකා බලා අධිකරණය මෙම නියෝගය ලබාදුන්නේය.