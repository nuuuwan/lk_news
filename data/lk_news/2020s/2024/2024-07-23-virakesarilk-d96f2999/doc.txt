உறுமய பொதுக்கூட்டங்களில் அரசியல்வாதிகள் - ஜனாதிபதியின் செயலாளருக்கு கடிதம் எழுத தேர்தல் ஆணைக்குழு தீர்மானம்

அரசியல்வாதிகள் இன்றி உறுமய ,ஜயகமூஸ்ரீலங்கா பொதுக்கூட்டங்களை நடத்துமாறு  தேர்தல்கள் ஆணைக்குழு வேண்டுகோள் விடுக்கவுள்ளது.

தேர்தல்கள் குறித்த அறிவிப்பு விரைவில் வெளியாகவுள்ள நிலையில் உறுமய போன்ற நிகழ்வுகளில் அரசியல்வாதிகளை ஈடுபடுத்துவதை நிறுத்துமாறு தேர்தல்கள் ஆணைக்குழு வேண்டுகோள் விடுக்கவுள்ளது.

எதிர்கட்சிகள்,தேர்தல்கண்காணிப்பு அமைப்புகள் உட்பட பல தரப்பினர் ஜனாதிபதி தேர்தலில் போட்டியிடுவார் என எதிர்பார்க்கப்படுகின்ற ஜனாதிபதி ரணில்விக்கிரமசிங்க தனது செல்வாக்கை அதிகரிப்பது உறுமய போன்ற பொதுகூட்டங்களை பயன்படுத்துகின்றார் , இந்த நிகழ்வுகள் பொதுமக்களின் பணத்திலேயே இடம்பெறுகின்றன என குற்றம்சாட்டியுள்ளன.

ஜனாதிபதி தேர்தலை தேர்தல் ஆணைக்குழு  இன்னமும் அறிவிக்கவில்லை என்பதால் இதுவரை உறுமய போன்ற நிகழ்வுகளில் அரசியல்வாதிகள் கலந்துகொள்வது குறித்து கட்டுப்பாடுகளை விதிக்கும் அதிகாரம் தங்களிற்கு இல்லை என தேர்தல்கள் ஆணைக்குழுவின் தலைவர் ஆர்எம்ஏஎல் ரத்நாயக்க தெரிவித்துள்ளார்.

எனினும் ஜனாதிபதியின் செயலாளர் சமன்ரத்நாயக்கவிற்கு உறுமய போன்ற பொதுக்கூட்டங்களை நடத்துவது குறித்து கடிதமொன்றை அனுப்புவதற்கு தேர்தல்கள் ஆணைக்குழு தீர்மானித்துள்ளதாக அவர் குறிப்பிட்டுள்ளார்.

அரசியல்வாதிகளின் பங்குபெற்றல் இன்றி இந்த பொதுக்கூட்டங்களை நடத்துமாறு நாங்கள் கேட்டுக்கொள்வோம் என அவர் தெரிவித்துள்ளார்.