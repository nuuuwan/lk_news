මහනුවර අධිකරණයේ බෝම්බ බිය ඇති කළ සැකකරු යළිත් රිමාන්ඩ්

මහනුවර අධිකරණ සංකීර්ණය තුළ බෝම්බයක් ඇති බවට පොලිස් හදිසි ඇමතුම් අංශයට දුරකථන ඇමතුමක් ලබාදීමේ සිද්ධියේ ප්‍රධාන සැකකරුව අගෝස්තු මස 02 වනදා දක්වා යළි රක්ෂිත බන්ධනාගාර ගතකර තිබේ.

සිය නඩුවක් කල් දමා ගැනීමේ අරමුණින්, පසුගිය 02 වනදා සැකකරු මිතුරෙකු ගේ ජංගම දුරකථන අංකයක් උපයෝගි කර ගනිමින් මෙම ව්‍යාජ තොරතුර පොලීසියට ලබාදී තිබුණි.

ගිනිගත්හේන ප්‍රදේශයේ පදිංචි සැකකරු, මිතුරෙකු ගේ සිම්කාඩ් පත සොරාගෙන තම ජංගම දුරකථනයට එය දමා අදාළ ඇමතුම ලබා ගෙන ඇති බව පොලිස් විමර්ශනවලදී අනාවරණය විය.

දුරකථන අංකයේ ලියාපදිංචි හිමිකරු අත්අඩංගුවට ගෙන ප්‍රශ්න කිරීමේ දී ඔහු ඊට ඍජු සම්බන්ධයක් නොමැති බව හෙළිවී තිබුණි.

ඒ අනුව, ඇමතුම ලබා ගැනීමට උපයෝගි කරගත් දුරකථනයේ එමි අංකය ඔස්සේ එහි හිමිකරුව තහවුරු කර ගැනීමට පොලීසිය කටයුතු කර තිබේ.

සිද්ධිය සම්බන්ධයෙන් ඇමතුම ලබාදුන් පුද්ගලයා සහ දුරකථන සිම්පතේ හිමිකරු පොලීසිය විසින් අත්අඩංගුවට ගෙන  අධිකරණයට ඉදිරිපත් කිරීමෙන්ප පසු රක්ෂිත බන්ධනාගාර ගත කරනු ලැබීය.