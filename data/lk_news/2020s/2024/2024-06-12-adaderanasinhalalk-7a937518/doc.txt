මූල්‍ය අරමුදලේ ණය වැඩසටහනට අදාළ දෙවන සමාලෝචනය අද

ශ්‍රී ලංකාවේ ණය වැඩසටහනට අදාළ දෙවැනි සමාලෝචනය පිළිබඳ ජාත්‍යන්තර මූල්‍ය අරමුදලේ විධායක මණ්ඩලය අද (12) සාකච්ඡා කිරීමට නියමිතව තිබේ.

මෙම විධායක මණ්ඩල රැස්වීමේදී 2024 වසර සඳහා 4 වන වගන්තිය යටතේ උපදේශනය පිළිබඳව අවධානය යොමු කිරීමට අපේක්ෂා කරන බව ජාත්‍යන්තර මූල්‍ය අරමුදල සන්නිවේදන දෙපාර්තමේන්තුවේ අධ්‍යක්ෂිකා ජුලි කොසැක් මහත්මිය පසුගියදා මාධ්‍ය හමුවක් පවත්වමින් සඳහන් කළේය.

ඇය එහිදී තවදුරටත් පැවසුවේ ශ්‍රී ලංකාව ණය ප්‍රතිව්‍යුහගතකරණයට අදාළව ප්‍රමාණවත් සහ ශක්තිමත් ප්‍රගතියක් ලබා ඇති බවය.

ණය වැඩසටහනේ ප්‍රමිතීන්ට අනුකූලව ශ්‍රී ලංකාව බාහිර වාණිජ ණයහිමියන් සමග කඩිනමින් එකඟතාවකට පැමිණෙනු ඇතැයි දැඩි අපේක්ෂාවෙන් පසුවන බව ද ඇය එහිදී කියා සිටියාය.

එමෙන්ම ශ්‍රී ලංකාව උද්ධමනය පාලනය කිරීම, සංචිත ඉහළ නංවා ගැනීම, ආර්ථික වර්ධනය ආදිය සම්බන්ධයෙන් ප්‍රගතියක් අත්කරගෙන ඇති බව ද ජුලි කොසැක් මහත්මිය පසුගියදා එම මාධ්‍ය හමුවේදී වැඩිදුරටත් පැවසුවාය.