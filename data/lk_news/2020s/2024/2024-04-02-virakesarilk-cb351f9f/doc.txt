பொலிஸாருக்கு  எதிராக குற்றப்பத்திரிகையை சமர்ப்பிக்க ஆதாரங்களை பரிசீலிப்பதாக சட்டமா அதிபர் உயர்  நீதிமன்றத்தில் தெரிவிப்பு!

போதைப்பொருள் கடத்தல் விவகாரம் தொடர்பில் பொலிஸ் போதைப்பொருள் ஒழிப்புப் பிரிவினரால்  கைது செய்யப்பட்டு பிணையில் விடுவிக்கப்பட்ட  பணியகத்தின் பொலிஸ் உத்தியோகத்தர்கள் குழுவுக்கு எதிராக குற்றப்பத்திரிகையை முன்வைப்பதற்கான ஆதாரங்களை பரிசீலித்து வருவதாக சட்டமா அதிபர் உயர்  நீதிமன்றத்தில் தெரிவித்துள்ளார்.

குற்றப் புலனாய்வுப் பிரிவினரால் எவ்வித நியாயமான காரணமும் இன்றி கைது செய்யப்பட்டு தடுத்து வைக்கப்பட்டதன் மூலம் தனது அடிப்படை மனித உரிமைகள் மீறப்பட்டுள்ளதாகத் தீர்ப்பளிக்கக் கோரி பொலிஸ் போதைப்பொருள் ஒழிப்புப் பிரிவின் முன்னாள் உப பொலிஸ் பரிசோதகர் உதர சதுரங்க பிரேமசிறி தாக்கல் செய்த அடிப்படை உரிமை மனு நேற்று (01) பரிசீலனைக்கு எடுத்துக் கொள்ளப்பட்டது. சட்டமா அதிபர் சார்பில் ஆஜரான சொலிசிட்டர் ஜெனரல் திலீப பீர்ஸ் இதனைக் குறிப்பிட்டார்.

பிரீதி பத்மன் சூரசேன, ஷிரான் குணரத்ன மற்றும் மஹிந்த சமயவர்தன ஆகிய மூவரடங்கிய உயர்  நீதிமன்ற நீதிபதிகள் குழாம் முன்னிலையில் இந்த மனு பரிசீலிக்கப்பட்டது.