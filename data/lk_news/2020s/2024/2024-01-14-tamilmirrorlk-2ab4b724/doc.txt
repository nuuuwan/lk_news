42,248 சந்தேக நபர்களின் பெயர்ப்பட்டியல் கையளிப்பு

நாடளாவிய ரீதியில் குற்றச்செயல்களுடன் தொடர்புடைய 42,248 சந்தேக நபர்களின் விரிவான பட்டியலை பதில் பொலிஸ் மா அதிபர் தேசபந்து தென்னகோன் அனைத்து பொலிஸ் நிலையங்களின் குற்றச் செயல்களுக்கு பொறுப்பான அதிகாரிகளிடம் கையளித்துள்ளார் என பொது பாதுகாப்பு அமைச்சு தெரிவித்துள்ளது.

இந்த பட்டியலில் 35,505 பிடியாணை பிறப்பிக்கப்பட்டவர்களும், கைரேகைகள் மூலம் அடையாளம் காணப்பட்ட 4,258 சந்தேக நபர்கள் மற்றும் கடந்த இரண்டு ஆண்டுகளில் நாட்டில் நடந்த குற்றங்களுக்காக தேடப்பட்டு வரும் 2,485 நபர்களும் உள்ளடங்குவதாக அவர்கள் மேலும் தெரிவித்தனர்.

நாளை (14) முதல் நடைபெறவுள்ள 'யுக்திய' நடவடிக்கையில் அனைத்து பொலிஸ் நிலையங்களின் பிரிவு அதிகாரிகள், மாவட்ட பொறுப்பாளர்கள், தலைமையக ஆய்வாளர்கள் (HQIs), மற்றும் குற்றப்பிரிவு OICகள் அனைவரையும் முனைப்புடன் பங்கேற்குமாறு IGP அறிவுறுத்தியுள்ளார்.

மேலும், அடுத்த மாதத்திற்குள் தேடப்படும் சந்தேக நபர்களை கைது செய்யும் நோக்கில் 24 மணி நேரமும் பொலிஸ் அதிகாரிகளை பணியில் அமர்த்துமாறு அனைத்து குற்றப்பிரிவு OIC களுக்கும் தேசபந்து  உத்தரவு பிறப்பித்துள்ளார்.

போதைப்பொருள் மற்றும் பாதாள உலகத்துடன் தொடர்புடைய நபர்களை இலக்கு வைத்து மேற்கொள்ளப்பட்டு வரும் 'யுக்திய' நடவடிக்கைக்கு மேலதிகமாக, தீவு முழுவதும் குற்றச் செயல்களைக் குறைப்பதில் தீவிரமான முயற்சிகள் வலுவான தாக்கத்தை ஏற்படுத்தும் என்று அமைச்சு தெரிவித்துள்ளது.