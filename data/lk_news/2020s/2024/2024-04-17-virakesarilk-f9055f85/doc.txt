ஜொஸ் பட்லர் 2ஆவது சதத்தைக் குவித்து ராஜஸ்தானை வெற்றிபெறச் செய்தார்; கொல்கத்தா வீரர் சுனில் நரேனின் சதம் வீணானது

கொல்கத்தா ஈடன் கார்ட்ன்ஸ் விளையாட்டரங்கில் செவ்வாய்க்கிழமை (16) நடைபெற்ற 17ஆவது இண்டியன் பிறீமியர் லீக் அத்தியாயத்தின் 31ஆவது போட்டியில் ஜொஸ் பட்லரின் அதிரடி சதத்தின் உதவியுடன் கொல்கத்தா நைட் ரைடர்ஸை 2 விக்கெட்களால் ராஜஸ்தான் றோயல்ஸ் கடைசிப் பந்தில் வெற்றிகொண்டது.

இந்த வெற்றியுடன் ஐபிஎல் அணிகள் நிலையில் ராஜஸ்தான் றோயல்ஸ் தொடர்ந்தும் முதலிடத்தில் இருக்கிறது.

சில தினங்களுக்கு முன்னர் றோயல் செலஞ்சர்ஸ் பெங்களூரு அணிக்கு எதிரான போட்டியில் விராத் கோஹ்லியின் சதத்தை வீணடித்து தனது சதத்தின் மூலம் ராஜஸ்தானை வெற்றி அடையச் செய்த ஜொஸ் பட்லர், இந்தப் போட்டியில் சுனில் நரேனின் சதத்தை வீணடித்து தனது இரண்டாவது சதத்தின் மூலம் அணி வெற்றி பெறுவதை உறுதி செய்தார்.

கொல்கத்தா நைட் ரைடர்ஸினால் நிர்ணயிக்கப்பட்ட சுமாரான 224 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய ராஜஸ்தான் றோயல்ஸ் 20 ஓவர்களில் 8 விக்கெட்களை இழந்து 224 ஓட்டங்களைப் பெற்று வெற்றியீட்டியது.

யஷஸ்வி ஜய்ஸ்வால் (19), அணித் தலைவர் சஞ்சு செம்சன் (12) ஆகிய இருவரும் குறைந்த எண்ணிக்கைகளுடன் ஆட்டம் இழந்தனர். (47 - 2 விக்.)

எனினும் ஜொஸ் பட்லர், ரியான் பரக் ஆகிய இருவரும் 3ஆவது விக்கெட்டில் சரியாக 50 ஓட்டங்களைப் பகிர்ந்து அணியின் வீழ்ச்சியைத் தற்காலிகமாக தடுத்தனர்.

ரியான் பரக் 14 பந்துகளில் 34 ஓட்டங்களுடன் ஆட்டம் இழந்தார். அவருடன் மேலும் மூவர் 24 ஓட்டங்கள் வித்தியாசத்தில் ஆட்டம் இழக்க ராஜஸ்தான் றோயல்ஸ் பெரும் நெருக்கடியை எதிர்கொண்டது. (121 - 6 விக்.)

எனினும் ஒரு பக்கத்தில் தனி ஒருவராகப் போராடிய ஜொஸ் பட்லர் 7ஆவது விக்கெட்டில் ரோவ்மன் பவலுடன் 57 ஓட்டங்களைப் பகிர்ந்து ராஜஸ்தான் றோயல்ஸுக்கு நம்பிக்கையைக் கொடுத்தார்.

ரோவ்மன் பவல் 26 ஓட்டங்களைப் பெற்று ஆட்டம் இழக்க அடுத்து களம் புகுந்த ட்ரென்ட் போல்ட் வந்த வேகத்திலேயே ஓட்டம் பெறாமல் வெளியேறினார்.

இந் நிலையில் ராஜஸ்தான் றோயல்ஸின் வெற்றிக்கு 15 பந்துகளில் 37 ஓட்டங்கள் தேவைப்பட்டது. அதேநேரம் ஜொஸ் பட்லரின் சதத்திற்கு 27 ஓட்டங்கள் தேவைப்பட்டது.

அதன் பின்னர் அதிரடியாக ஓட்டங்களைக் குவித்த ஜொஸ் பட்லர் கடைசி 15 பந்துகளில் 32 ஓட்டங்களைப் பெற்றதுடன் 5 வைட்களும் கிடைக்க ராஜஸ்தான் றோயல்ஸ் அபார வெற்றிபெற்றது. ஆனால் அவரது 9ஆவது விக்கெட் ஜோடியான்  ஆவேஷ் கான் ஒரு பந்தையும் எதிர்கொள்ளவில்லை.

கடைசி ஓவரின் முதல் பந்தில் சிக்ஸ் ஒன்றை விளாசி இந்த வருடம் தனது 2ஆவது சதத்தைப் பூர்த்தி செய்த ஜொஸ் பட்லர், அடுத்த 3 பந்துகளில் ஓட்டம் பெறவில்லை.

இதன் காரணமாக கடைசி 2 பந்துகளில் ராஜஸ்தானின் வெற்றிக்கு மேலும் 3 ஓட்டங்கள் தேவைப்பட்டது. 5ஆவது பந்தில் 2 ஓட்டங்களை அவசரமாக பூர்த்தி செய்த ஜொஸ் பட்லர், கடைசிப் பந்தில் ஒற்றையைப் பெற்று அணியின் வெற்றியை உறுதி செய்தார்.

ஆரம்ப வீரரான ஜொஸ் பட்லர் 60 பந்துகளை எதிர்கொண்டு 9 பவுண்டறிகள், 6 சிக்ஸ்கள் உட்பட 107 ஓட்டங்களுடன் ஆட்டம் இழக்காதிருந்தார்.

பந்துவீச்சில் சுனில் நரேன் 30 ஓட்டங்களுக்கு 2 விக்கெட்களையும் வருண் சக்கரவர்த்தி 36 ஓட்டங்களுக்கு 2 விக்கெட்களையும் ஹர்ஷித் ரானா 45 ஓட்டங்களுக்கு 2 விக்கெட்களையும் கைப்பற்றினர்.

இந்தப் போட்டியில் முதலில் துடுப்பெடுத்தாட அழைக்கப்பட்ட கொல்கத்தா நைட் ரைடர்ஸ் 20 ஓவர்களில் 6 விக்கெட்களை இழந்து 223 ஓட்டங்களைப் பெற்றது.

சுனில் நரேன் குவித்த அபார சதத்தின் உதவியுடனேயே கொல்கத்தா நைட் ரைடர்ஸ் 200க்கு மேற்பட்ட ஓட்டங்களைப் பெற்றது.

ஆனால், சுனில் நரேன், அங்க்ரிஷ் ரகுவன்ஷி ஆகிய இருவரும் 2ஆவது விக்கெட்டில் 85 ஓட்டங்களைப் பகிர்ந்து அணியை நல்ல நிலையில் இட்டனர்.

அங்க்ரிஷ் ரகுவன்ஷி 30 ஓட்டங்களுடன் ஆட்டம் இழந்ததைத் தொடர்ந்து அணித் தலைவர் ஷ்ரேயஸ் ஐயர் 11 ஓட்டங்களுடன் வெளியேறினார்.

எனினும் சுனில் நரேனுடன் இணைந்த அண்ட்றே ரசல் 13 ஓட்டங்களைப் பெற்றதுடன் 4ஆவது விக்கெட்டில் 51 ஓட்டங்களைப் பகிர்ந்தார்.

சுனில் நரேன் 56 பந்துகளை எதிர்கொண்டு 13 பவுண்டறிகள், 6 சிக்ஸ்களுடன் 106 ஓட்டங்களைப் பெற்றார்.

பந்துவீச்சில் ஆவேஷ் கான் 35 ஓட்டங்களுக்கு 2 விக்கெட்களையும் குல்தீப் சென் 46 ஓட்டங்களுக்கு 2 விக்கெட்களையும் கைப்பற்றினர்.