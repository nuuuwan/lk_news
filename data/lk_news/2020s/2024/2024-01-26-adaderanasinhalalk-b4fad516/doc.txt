සනත් නිශාන්තගේ දේහය නිවසට රැගෙන එයි

හදිසි අනතුරකින් ජීවිතක්ෂයට පත්වු රාජ්‍ය අමාත්‍ය සනත් නිශාන්ත මහතාගේ දේහය පුත්තලම ආරච්චිකට්ටුවේ පිහිටි ඒ මහතාගේ නිවස වෙත මීට සුළු වේලාවකට පෙර රැගෙන ආවේය.

බොරැල්ල ජයරත්න මල්ශාලාවේ සිට රැගෙන ආ දේහයට අවසන් ගෞරව දැක්වීමට මඟ දෙපස විශාල ජනතාවක් රැස්ව සිටි අතර, නිවස වෙත ද මේ වනවිට විශාල ජනතාවක් එක්වෙමින් සිටින බව අප වාර්තාකරු පැවසීය.

මේ අතර, ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන යන මහත්වරු මෙන්ම මැති ඇමතිවරු ඇතුළු විශාල පිරිසක් ඊයේ (25) රාත්‍රියේ දේහයට අවසන් ගෞරව දැක්වීමට බොරැල්ල ජයරත්න මල්ශාලාව වෙත පැමිණියහ.

අද පෙරවරුවේ හිටපු ජනාධිපති ගෝඨාභය රාජපක්ෂ, කථානායක මහින්ද යාපා අබේවර්ධන යන මහත්වරු ඇතුළු පිරිසක් දේහයට අවසන් ගෞරව දැක්වීමට පැමිණියහ.

හිටපු ජනාධිපති මහින්ද රාජපක්ෂ මහතා ද අද දහවල් දේහයට අවසන් ගෞරව දැක්වීමට පැමිණ සිටියේය.

ජල සම්පාදන රාජ්‍ය අමාත්‍යවරයා ලෙස කටයුතු කළ සනත් නිශාන්ත මහතා සහ ඔහුගේ ආරක්ෂක නිලධාරියා ඊයේ අලුයම කටුනායක අධිවේගී මාර්ගයේ සිදුවු රිය අනතුරකින් ජීවිතක්ෂයට පත් වුණි.

රාජ්‍ය අමාත්‍යවරයා ගමන් ගත් සුඛෝපභෝගී රථය එම දෙසටම ඉදිරියෙන් ධාවනය වූ කන්ටේනර් රථයක හා මාර්ගයේ ආරක්ෂිත වැටේ ගැටීමෙන් අනතුර සිදුව තිබිණි.

අනතුරෙන් තුවාල ලැබු ජිප් රථයේ ගමන්ගත් රාජ්‍ය අමාත්‍ය සනත් නිශාන්ත මහතා ඔහුගේ ආරක්ෂක නිලධාරියා මියගිය අතර ජීප් රථයේ රියදුරු රාගම රෝහලේ ප්‍රතිකාර ලබයි.