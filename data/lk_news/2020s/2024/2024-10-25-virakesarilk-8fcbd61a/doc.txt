வளர்ந்துவரும் வீரர்கள் அணிகளுக்கான ஆசிய கிண்ணம்: இறுதிப் போட்டியில் இலங்கை ஏ அணி

ஓமானில் நடைபெற்றுவரும் வளர்ந்துவரும் வீரர்களைக் கொண்ட அணிகளுக்கு இடையிலான ஆசிய கிண்ண இறுதிப் போட்டியில் விளையாட இலங்கை ஏ அணி தகுதிபெற்றுக்கொண்டது.

பாகிஸ்தான் ஷஹீன்ஸ் அணிக்கு எதிராக இன்று வெள்ளிக்கிழமை (25) பிற்பகல் நடைபெற்ற முதலாவது அரை இறுதிப் போட்டியில் இலங்கை ஏ அணி 7 விக்கெட்களால் வெற்றியீட்டி இறுதிப் போட்டிக்கு முன்னேறியது.

துஷான் ஹேமன்தவின் துல்லியமான பந்துவீச்சு, அஹான் விக்ரமசிங்க, லஹிரு உதார ஆகியோரின் திறமையான துடுப்பாட்டங்கள் என்பன இலங்கையை இலகுவாக வெற்றிபெறச் செய்தன.

அப் போட்டியில் முதலில் துடுப்பெடுத்தாடிய பாகிஸ்தான் ஷஹீன்ஸ் 20 ஓவர்களில் 9 விக்கெட்களை இழந்து 135 ஓட்டங்களைப் பெற்றது.

ஆரம்ப வீரர் ஒமைர் யூசுப் மாத்தரம் திறமையாகத் துடுப்பெடுத்தாடி 46 பந்துகளில் 5 பவுண்டறிகள், 4 சிக்ஸ்களுடன் 68 ஓட்டங்களைக் குவித்தார்.

பந்துவீச்சில் துஷான் ஹேமன்த 21 ஓட்டங்களுக்கு 4 விக்கெட்களையும் நிப்புன் ரன்சிக்க 21 ஓட்டங்களுக்கு 2 விக்கெட்களையும் ஏஷான் மாலிங்க 28 ஓட்டங்களுக்கு 2 விக்கெட்களையும் கைப்பற்றினர்.

136 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய இலங்கை ஏ அணி 16.3 ஓவர்களில் 3 விக்கெட்களை மாத்திரம் இழந்து 137 ஓட்டங்களைப் பெற்று வெற்றியீட்டியது.

அஹான் விக்ரமசிங்க ஆட்டம் இழக்காமல் 53 ஓட்டங்களையும் லஹிரு உதார 43 ஓட்டங்களையும் பெற்றதுடன் இருவரும் 2ஆவது விக்கெட்டில் 64 ஓட்டங்களைப் பகிர்ந்து அணிக்கு பலம் சேர்த்தனர்.