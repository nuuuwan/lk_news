செவனகலயில் மோட்டார் சைக்கிள் - பஸ் விபத்து ; இளைஞன் பலி !

செவனகல பொலிஸ் பிரிவிற்குட்பட்ட செவனகல திபுல் கஸ் சந்தியில், மிஹிந்துபுர சனசமூக மண்டபத்திற்கு அருகில், பஸ் ஒன்று மோட்டார் சைக்கிளுடன் மோதி விபத்துக்குள்ளானதில், இளைஞர் ஒருவர் நேற்று சனிக்கிழமை (09) உயிரிழந்துள்ளார்.

செவனகலவில் இருந்து திவுல்கஸ் சந்தி நோக்கி பயணித்த பஸ் ஒன்று , கெமுனுபுரவில் இருந்து லக்சிரிகம நோக்கி பயணித்த மோட்டார் சைக்கிளின் பின்பகுதியில் மோதியதில் இவ் விபத்து இடம்பெற்றுள்ளது.

இவ்விபத்தில் மோட்டார் சைக்கிள் சாரதியும் பின்பக்கத்தில் அமர்ந்திருந்தவரும் பலத்த காயங்களுக்குள்ளானதுடன், பின் பக்கத்தில் அமர்ந்திருந்த இளைஞன் செவனகல வைத்தியசாலையில் அனுமதிக்கப்பட்ட நிலையில் உயிரிழந்துள்ளார்.

சடலம் எம்பிலிபிட்டிய வைத்தியசாலையின் பிரேத அறையில் வைக்கப்பட்டுள்ளதுடன் , விபத்து தொடர்பில் பஸ் சாரதி கைது செய்யப்பட்டுள்ளார்.