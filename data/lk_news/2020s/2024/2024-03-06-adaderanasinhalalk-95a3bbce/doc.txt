ඉන්දියාවෙන් එන මත්ද්‍රව්‍ය බාරගන්න ලංකාවේ ප්‍රධානියා ?

ශ්‍රී ලංකාව වෙත ප්‍රවාහනය කරමින් තිබූ ඉන්දීය රුපියල් කෝටි 108ක් වටිනා හෂීස් මත්ද්‍රව්‍ය තොගයක් රැගත් යාත්‍රාවක්, පසුගිය මාර්තු 4 වනදා රාත්‍රියේ තමිල්නාඩුව ආසන්න මුහුදේදී එරට ආරක්ෂක අංශ මගින් අත්අඩංගුවට ගෙන තිබුණි.

ඔවුන්ගෙන් සිදුකළ ප්‍රශ්න කිරීම්වලදී අනාවරණ වී ඇත්තේ, එම මත්ද්‍රව්‍ය තොගය ගැඹුරු මුහුදේදී ශ්‍රී ලාංකිකයෙකුට භාරදීමට සූදානම් කර තිබූ බවය.

සැකකරුවන්ගෙන් සිදුකළ ප්‍රශ්න කිරීම්වලදී ඔවුන් පවසා ඇත්තේ, අදාළ මත්ද්‍රව්‍ය තොගය පම්බන් වෙරළතීරයේ සිටින අයෙකුගෙන් ලබාගෙන එය ගැඹුරු මුහුදේදී ශ්‍රී ලංකාවේ සිට පැමිණෙන නාඳුනන පුද්ගලයෙකු වෙත භාරදීමට නියමිතව තිබූ බවය.

ඔවුන්ගෙන් ලද තොරතුරුවලට අනුව අත්අඩංගුවට ගැනුණු එම මත්ද්‍රව්‍ය ජාලයේ මහා මොළකරු තමන් ඉන්දියාවේ සිට ශ්‍රී ලංකාව වෙත මත්ද්‍රව්‍ය ප්‍රවාහන කරන ජාවාරමකට සම්බන්ධ බවට පිළිගෙන තිබූ බවද ඉන්දීය මාධ්‍ය වාර්තාවල සඳහන් ය.

මේ අතර දකුණු ඉන්දියාවේ සිට ශ්‍රී ලංකාව වෙත අයිස් මත්ද්‍රව්‍ය ප්‍රවාහනය කරන ජාවාරමක් පිළිබඳව ද පසුගියදා අනාවරණය වුණි.

ඒ අනුව ඉන්දිය බුද්ධි අංශ ක්‍රියාත්මක කළ මෙහෙයුමකදී ඉන්දීය රුපියල් කෝටි 180ක වටිනාකමකින් යුත් අයිස් මත්ද්‍රව්‍ය තොගයක් සමග සැකකරුවන් දෙදෙනක් අත්අඩංගුවට ගැනුණි.

එම මත්ද්‍රව්‍ය තොගය සොයාගෙන ඇත්තේ මදුරෙයි හි දුම්රියක ප්‍රවාහනය කරමින් තිබියදී සහ චෙන්නායිහි කසළ අංගනයක විසිකර තිබියදීය.

ඒවා මුහුදු මාර්ගය ඔස්සේ ශ්‍රී ලංකාව වෙත ප්‍රවාහනය කිරීමට සූදානම් කර තිබී ඇති බව ඉන්දීය මාධ්‍ය වාර්තා කරයි.

මෙවන් පසුබිමක දකුණු ඉන්දියාව කේන්ද්‍ර කරගත් මත්ද්‍රව්‍ය ජාලයේ මහ මොළකරු දමිළ සිනමාපට නිෂ්පාදක ජෆර් සාදික් නම් පුද්ගලයා බව ඉන්දීය මත්ද්‍රව්‍ය පාලන කාර්යාංශය අනාවරණ කරගෙන තිබේ.

ජෆර් සාදික් සහ ඔහුගේ සොහොයුරා, අයිස් මත්ද්‍රව්‍ය නිෂ්පාදනය සඳහා යොදාගන්නා රසායන ද්‍රව්‍ය කිලෝ 3,500ක් ඔස්ට්‍රේලියාව සහ නවසීලන්තය ඇතුළු ලෝකයේ රටවල් රැසකට අලෙවි කර ඇති බව වාර්තා වෙයි.

බලධාරීන්ට අනුව මෙලෙස අලෙවි කළ රසායන ද්‍රව්‍ය තොගයේ වටිනාකම ඉන්දීය රුපියල් කෝටි 2,000කි.

ඔවුන් මෙම රසායන ද්‍රව්‍ය ප්‍රවාහනය කර තිබුණේ සෞඛ්‍යට හිතකර පිටි වර්ගයක් සහ වියළන ලද පොල් ලෙස හුවා දක්වමිනි.

මෙම අනාවරණයත් සමඟ චිත්‍රපට නිෂ්පාදක ජෆර් සාදික් සහ ඔහුගේ සමීපතමයන් අතුරුදන්ව ඇති බව ඉන්දීය මාධ්‍ය වාර්තා කළේය.

ජෆර් සාදික්, තමිල්නාඩුවේ පාලක DMK පක්ෂයේ ප්‍රබල සාමාජිකයෙකු වන අතර මෙම අනාවරණය මුල්කරගෙන ඔහු පක්ෂයෙන් නෙරපා හැර තිබේ.