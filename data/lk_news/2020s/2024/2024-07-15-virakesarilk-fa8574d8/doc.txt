அவசியமான வெற்றியை ஈட்டிய கண்டி பெல்கன்ஸின் இறுதிச் சுற்று வாய்ப்பு தம்புள்ள போட்டி முடிவில் தங்கியிருக்கிறது

கெத்தாராம ஆர். பிரேமதாச விளையாட்டரங்கில்  திங்கட்கிழமை (15)  நடைபெற்ற ஐந்தாவது லங்கா பிறீமியர் லீக் அத்தியாயத்தின் 18ஆவது போட்டியில் தம்புள்ள சிக்சர்ஸ் அணியை 54 ஓட்டங்களால் நடப்பு சம்பியன் கண்டி பெல்கன்ஸ் அணி வெற்றிகொண்டது.

இந்த வெற்றியுடன் அணிகள் நிலையில் கண்டி பெல்கன்ஸ் 6 புள்ளிகளுடன் 4ஆம் இடத்திற்கு முன்னேறியுள்ளது.

எனினும் இந்த வருடம் லங்கா பிறீமியர் லீக் இறுதிச் சுற்றுக்கான தகுதி கிடைக்குமா இல்லையா என்ற இரண்டும் கெட்டான் நிலையில் இருக்கும் கண்டி பெல்கன்ஸின் தலைவிதி தம்புள்ள  சிக்சர்சின் எஞ்சியுள்ள போட்டி முடிவிலேயே தங்கியிருக்கிறது.

இன்றைய போட்டியில் முதலில் துடுப்பெடுத்தாட அழைக்கப்பட்ட கண்டி பெல்கன்ஸ் மிகத் திறமையாகத் துடுப்பெடுத்தாடி 20 ஓவர்களில் 4 விக்கெட்களை இழந்து 224 ஓட்டங்களைக் குவித்தது.

அண்ட்றே ப்ளெச்சர் 34 பந்துகளில் 60 ஓட்டங்களையும் மொஹம்த் ஹரிஸ் 24 ஓட்டங்களையும் வனிந்து ஹசரங்க 25 ஓட்டங்களையும் பெற்றனர்.

கமிந்து மெண்டிஸ் 25 பந்துகளில் 51 ஓட்டங்களுடனும் ஏஞ்சலோ மெத்யூஸ் 23 பந்துகளில் 5 சிக்ஸ்கள் அடங்கலாக 44 ஓட்டங்களுடனும் ஆட்டம் இழக்காதிருந்தனர்.

அவர்கள் இருவரும் பிரிக்கப்படாத 5ஆவது விக்கெட்டில் 45 பந்துகளில் 95 ஓட்டங்களைப் பகிர்ந்து அணியைப் பலமான நிலையில் இட்டனர்.

223 ஓட்டங்களை வெற்றி இலக்காகக்கொண்டு பதிலுக்கு துடுப்பெடுத்தாடி தம்புள்ள சிக்சர்ஸ் 20 ஓவர்களில் 9 விக்கெட்களை இழந்து 168 ஓட்டங்களைப் பெற்று தோல்வி அடைந்தது.

குசல் பெரேரா தனி ஒருவராகத் திறமையை வெளிப்படுத்தி 40 பந்துகளில் 5 பவுண்டறிகள், 5 சிக்ஸ்களுடன் 74 ஓட்டங்களைப் பெற்றார். அவர் ஆட்டம் இழந்ததும் தம்புள்ள சிக்சர்ஸின் எதிர்பார்ப்பு தவிடுபொடியானது.

அவரை விட மார்க் செப்மன் 24 ஓட்டங்களையும் சமிந்து விக்ரமசிங்க 18 ஓட்டங்களையும் சொனால் தினுஷ 17 ஓட்டங்களையும் துஷான் ஹேமன்த 17 ஓட்டங்களையும் பெற்றனர்

பந்துவீச்சில் வனிந்து ஹசரங்க 35 ஓட்டங்களுக்கு 4 விக்கெட்களையும் தசுன் ஷானக்க 29 ஓட்டங்களுக்கு 3 விக்கெட்களையும் கைப்பற்றினர்.