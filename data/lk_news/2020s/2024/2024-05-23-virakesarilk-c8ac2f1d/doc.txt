மன்னார் - முருங்கன் பகுதியில் 2வது நாளாகவும் காட்டு யானை நடமாட்டம் - யானையை வெளியேற்றுமாறு அருட்தந்தை டெஸ்மன் அஞ்சலோ கோரிக்கை

மன்னார் - முருங்கன் பகுதியில் இன்றைய தினம் வியாழக்கிழமை (23) காலை இரண்டாவது நாளாகவும் தனித்து திரிகின்ற காட்டு யானையை அங்கிருந்து வெளியேற்ற அரச அதிகாரிகள் மற்றும் பாராளுமன்ற உறுப்பினர்கள் நடவடிக்கை எடுக்க வேண்டும் என அருட்தந்தை டெஸ்மன் அஞ்சலோ அடிகளார் கோரிக்கை விடுத்துள்ளார்.

மன்னார் முருங்கன் பகுதியில் தனித்து காட்டு யானையொன்று நடமாடித் திரிகின்றது. இதனால் அப்பகுதி மக்கள் பல்வேறு அசௌகரியங்களை எதிர்கொண்டு வருகின்றனர்.

இந்த நிலையில் இன்றும் காலை மக்கள் நடமாட்டம் உள்ள பகுதிகளில் இந்த யானை நடமாடி திரிகிறது. அந்த யானையை அங்கு வசிக்கும் மக்கள் பல்வேறு கஷ்டங்களுக்கு மத்தியில் காட்டுக்குள் துரத்தியுள்ளனர்.

எனவே, இந்த யானையை உடனடியாக அப்பகுதியிலிருந்து பிடித்து பிரிதொரு இடத்திற்கு கொண்டுசெல்ல அதிகாரிகள் உடனடியாக நடவடிக்கைகளை எடுக்க வேண்டும் என மக்கள் கோரிக்கை விடுத்துள்ளனர்.

இவ்விடயம் தொடர்பாக நானாட்டான் பிரதேச செயலாளரும் மக்களின் நலனை கருத்தில் கொண்டு துரித நடவடிக்கைகளை எடுக்க வேண்டும் என கோரிக்கை விடுக்கப்பட்டுள்ளது.

இந்த விடயம் தொடர்பாக மன்னார் மாவட்ட அரசாங்க அதிபருக்கு தொடர்புகொண்டு அறிவித்துள்ளதாகவும், அவர் உரிய நடவடிக்கை எடுப்பதாக தெரிவித்ததாகவும் அருட்தந்தை கூறினார்.

தற்போது சிறுபோக செய்கை ஆரம்பிக்கப்பட்டுள்ளது. மேலும் இப்பகுதிகளில் உள்ள வீடுகள் மற்றும் தென்னை மரங்களை இந்த யானை சேதமாக்கலாம் என்ற அச்சம் ஏற்பட்டுள்ளது.

எனவே மக்களின் பாதுகாப்பு மற்றும் வாழ்வதாதாரத்தை கருத்தில் கொண்டு இந்த காட்டு யானையை பிடித்து அங்கிருந்து வேறிடத்துக்கு கொண்டு செல்ல அதிகாரிகள் உடனடியாக நடவடிக்கை எடுக்க வேண்டும் என அருட்தந்தை டெஸ்மன் அஞ்சலோ அடிகளார் கோரிக்கை விடுத்துள்ளார்.