வடமாகாணத்தில் மழை வெள்ளத்தினால் பாதிக்கப்பட்ட மக்களிற்கு தேசிய மக்கள் சக்தி நாடாளுமன்ற உறுப்பினர்கள் உரிய உதவிகளை வழங்கவில்லை- கீதநாத் காசிலிங்கம்

இலங்கையின் வடமாகாணத்தில் மழை வெள்ளத்தால் பாதிக்கப்பட்ட மக்களிற்கு அந்த மாகாணத்திலிருந்து புதிதாக தெரிவு செய்யப்பட்ட தேசிய மக்கள் சக்தியின் நாடாளுமன்ற உறுப்பினர்கள் போதியளவு உதவிகளை வழங்கவில்லை என ஸ்ரீலங்கா பொதுஜனபெரமுனவின் யாழ்மாவட்ட அமைப்பாளர் கீதநாத் காசிலிங்கம் தெரிவித்துள்ளார்.

வடமாகாணத்திலிருந்து புதிதாக தெரிவுசெய்யப்பட்ட தேசிய மக்கள் சக்தியின் நாடாளுமன்ற உறுப்பினர்கள் பாதிக்கப்பட்ட மக்களிற்கு உதவி வழங்க தவறிவிட்டனர் என குறிப்பிட்டுள்ள அவர் யாழ்ப்பாணம் உட்பட நாட்டின் பல பகுதிகளில் சுமார் 250,000க்கும் அதிகமான மக்கள் கடும் வெள்ளத்தினால் பாதிப்புகளை எதிர்கொண்டுள்ளனர் என சுட்டிக்காட்டியுள்ளார்.

இதுவரை பத்திற்கும் மேற்பட்டவர்கள் உயிரிழந்துள்ளனர்,பல குடும்பங்களிற்கு உணவு புகலிடம் மருத்துவ உதவிகள் அவசர தேவையாக உள்ளன என அவர் மேலும் தெரிவித்துள்ளார்.

இயற்கை அனர்த்தம் நிகழும்போது பாதிக்கப்பட்ட மக்களிற்கு உதவிகளை வழங்கவேண்டியது அரசாங்கத்தின் கடமை, உணவு மருந்து  அத்தியாவசிய தேவைகளை வழங்கவேண்டும்,எனினும் மழை வெள்ள அனர்த்தம் நிகழ்ந்து பல நாட்கள் ஆகியுள்ள போதிலும்,புகைப்படங்களை எடுத்து வெளியிடுவதை தவிர வடமாகாணத்திலிருந்து புதிதாக தெரிவு செய்யப்பட்ட தேசிய மக்கள் சக்தியின் நாடாளுமன்ற உறுப்பினர்கள்  எதனையும் செய்யவில்லை என கீதநாத் காசிலிங்கம் தெரிவித்துள்ளார்.

மழைவெள்ளத்தினால் பாதிக்கப்பட்ட பகுதிகளிற்கு தேசியமக்கள் சக்தியின் நாடாளுமன்ற உறுப்பினர்கள் குறிப்பிடத்தக்க உதவிகளை வழங்கவில்லை,இதன் காரணமாக பாதிக்கப்பட்ட மக்கள்  ஸ்ரீலங்கா பொதுஜனபெரமுன போன்ற கட்சிகளை நம்பியிருக்கின்றனர்,நாங்கள் உணவு மருந்துகளை வழங்குகின்றோம் என அவர் தெரிவித்துள்ளார்.

நாங்கள் இரவுபகலாக பணியாற்றுகின்றோம்,வானிலை அவதான நிலையம் வெளியிட்டுள்ள அறிவிப்புகளை அடிப்படையாக வைத்து திட்டமிடுகின்றோம் என குறிப்பிட்டுள்ள அவர் தேசிய மக்கள் சக்தியினர் பெரு வெற்றியை பெற்றனர்,மக்கள் அவர்களிடமிருந்து பொறுப்புணர்வுமிக்க அரசாங்கத்தை எதிர்பார்க்கின்றனர்,எனினும் ஒரு சில வாரங்களில் அவர்கள் தங்கள் கடமைகளை நிறைவேற்ற தவறிவிட்டனர்,இதன் காரணமாக பாதிக்கப்பட்ட மக்கள் துன்புறுகின்றனர் எனவும் தெரிவித்துள்ளார்.

மாவட்டங்கள் வெள்ளத்தினால் மூழ்கிய பின்னரே ஜனாதிபதி நிவாரண நடவடிக்கைகளிற்கு உத்தரவிட்டார்,சில வாரங்களிற்கு முன்னரே கடும் மழை குறித்து எதிர்வுகூறப்பட்டது,எனவும் தெரிவித்துள்ள அவர் மக்கள் குறித்துஅர்ப்பணிப்புள்ள நாடாளுமன்ற உறுப்பினர்கள் மக்களிற்கு தேவை,அனர்த்தநேரங்களில் பொதுமக்கள் கைவிடுபவர்கள் தேவை இல்லை எனவும் அவர் தெரிவித்துள்ளார்.