26 பேர் மரணம்: 130,021 பேர் பாதிப்பு

நாட்டில் நிலவும் சீரற்ற காலநிலையால் இதுவரையில்  26 பேர் உயிரிழந்துள்ளனர். 130,021 பேர் பாதிக்கப்பட்டுள்ளனர் என பாதுகாப்பு இராஜாங்க அமைச்சர்  பிரமித்த பண்டார தென்னக்கோன் தெரிவித்தார்.

பாராளுமன்றத்தில் செவ்வாய்க்கிழமை (06) விசேட கூற்றொன்றை முன்வைத்து உரையாற்றும் போதே மேற்கண்டவாறு தெரிவித்தார்.

நாட்டில் கடந்த சில தினங்களில் நிலவிய சீரற்ற காலநிலையால் கடந்த  திங்கட்கிழமை வரை  23 மாவட்டங்களில்   33 ஆயிரத்து 622 குடும்பங்களைச் சேர்ந்த 130,021 பேர் பாதிக்கப்பட்டுள்ளனர். 26 பேர் உயிரிழந்துள்ளனர். 41 பேர் காயமடைந்துள்ளனர்.

மண்சரிவு, வெள்ள அபாயங்களைக் கருத்திற் கொண்டு  116 தற்காலிக பாதுகாப்பு மத்திய முகாம்களில் 2,369 குடும்பங்களைச் சேர்ந்த 9,248 பேர் தங்கவைக்கப்பட்டுள்ளனர். இவர்களுக்குத் தேவையான வசதிகள் பிரதேச செயலக பிரிவுகள் ஊடாக ஏற்படுத்திக் கொடுக்கப்பட்டுள்ளன.

அனர்த்தங்களில் இருந்து மக்களை பாதுகாப்பதற்கு முப்படையினர்   செயற்படுகின்றனர். இயற்கை அனர்த்தத்தை முகாமைத்துவம் செய்வதற்கு உரிய நடவடிக்கைகள் எடுக்கப்படவில்லை என்று எதிர்க்கட்சிகள் குற்றஞ்சாட்டுவதை ஏற்றுக்கொள்ள முடியாது. எதற்கும் எதிர்ப்பு தெரிவிப்பது தற்போது வழமையாகி விட்டது என்றார்.

அனர்த்தங்கள் தொடர்பில் அறிய தருமாறு அனர்த்த முகாமைத்துவ மத்திய நிலையம் 117 என்ற விசேட தொலைபேசி இலக்கத்தை அறிமுகப்படுத்தியுள்ளது.பிரதேச செயலக பிரிவுகள் முன்வைக்கும் யோசனைகளுக்கு முன்னுரிமை வழங்கப்படும் என்றார்.