ශ්‍රීලනිප දේශපාලන මණ්ඩලය කැඳවන්නැයි නිමල් සිරිපාල ඉල්ලයි

ශ්‍රී ලංකා නිදහස් පක්ෂයේ හදිසි දේශපාලන මණ්ඩල රැස්වීමක් කැඳවන ලෙස එම පක්ෂයේ ජ්‍යේෂ්ඨ උප සභාපති නිමල් සිරිපාල ද සිල්වා අමාත්‍යවරයා පක්ෂ මහ ලේකම්වරයාගෙන් ඉල්ලීමක් සිදුකර තිබේ.

උද්ගතව ඇති තත්ත්වය තුළ පක්ෂයේ කටයුතු අඛණ්ඩව ඉදිරියට ගෙන යාම සඳහා විධිවිධාන සැලසීමේ හදිසි අවශ්‍යතාවක් මතුව ඇති බැවින් ලබන 08 වනදා දේශපාලන මණ්ඩල රැස්වීමක් කැඳවන ලෙස අමාත්‍යවරයා පක්ෂ වැඩබලන මහලේකම් දුෂ්මන්ත මිත්‍රපාල මහතා වෙත ලිපියක් යොමුකරමින් ඉල්ලා ඇත.

නිදහස් පක්ෂයේ සභාපතිවරයා වන හිටපු ජනාධිපති මෛත්‍රීපාල සිරිසේන මහතා එම ධුරයේ කටයුතු කිරීම වළක්වාලමින් ඊයේ (04) කොළඹ දිසා අධිකරණය වාරණ නියෝගයක් නිකුත් කළේය.

පවතින තත්ත්වය පිළිබඳ සාකච්ඡා කර සුදුසු තීරණ ගැනීම සඳහා නිදහස් පක්ෂයේ දේශපාලන මණ්ඩල රැස්වීමක් පැවැත්විය යුතු අතර එය මෛත්‍රීපාල සිරිසේන, දයාසිරි ජයසේකර සහ ශාන් විජේලාල් ද සිල්වා යන අය හැරුණු විට සෙසු සාමාජිකයින් කැදවා පවත්වන ලෙස නිමල් සිරිපාල ද සිල්වා අමාත්‍යවරයා සිය ලිපියෙන් ඉල්ලා ඇත.

නිමල් සිරිපාල ද සිල්වා මහතා නිකුත් කළ නිවේදනය පහතින් දැක්වේ.