வைபவ் நடிக்கும் 'சென்னை சிட்டி கேங்ஸ்டர்ஸ்' எனும் திரைப்படத்தின் டீசர் வெளியீடு

தமிழ் திரையுலகில் ஓரளவிற்கு சந்தை மதிப்புள்ள நட்சத்திர நடிகர்களின் பட்டியலில் இடம் பிடித்திருக்கும் நடிகர் வைபவ் கதையின் நாயகனாக நடித்திருக்கும் 'சென்னை சிட்டி கேங்ஸ்டர்ஸ்' எனும் திரைப்படத்தின் முன்னோட்டம் வெளியிடப்பட்டிருக்கிறது.

அறிமுக இயக்குநர்கள் விக்ரம் ராஜேஷ்வர் மற்றும் அருண் கேசவ் ஆகியோர் இணைந்து இயக்கியிருக்கும் 'சென்னை சிட்டி கேங்ஸ்டர்ஸ்' எனும் திரைப்படத்தில் வைபவ், அதுல்யா ரவி, மணிகண்டன் ராஜேஷ், ஆனந்தராஜ், இளவரசு, ஜான் விஜய், சுனில் ரெட்டி, ரெடின் கிங்ஸ்லி, மொட்டை ராஜேந்திரன், பிபின், ஷீஹான் உசைனி உள்ளிட்ட பலர் நடித்திருக்கிறார்கள். டிஜோ டோமி ஒளிப்பதிவு செய்திருக்கும் இந்த திரைப்படத்திற்கு டி இமான் இசையமைத்திருக்கிறார். நகைச்சுவைக்கு முக்கியத்துவம் அளித்து தயாரிக்கப்பட்டிருக்கும் இந்த திரைப்படத்தை பி டி ஜி யுனிவர்சல் எனும் நிறுவனம் சார்பில் தயாரிப்பாளர் பாபி பாலச்சந்திரன் தயாரித்திருக்கிறார்.

எதிர்வரும் செப்டம்பர் மாதம் வெளியாகவிருக்கும் இந்த திரைப்படத்தின் டீசர் வெளியீட்டு விழா சென்னையில் சிறப்பாக நடைபெற்றது. இதன் போது பட குழுவினருடன் இயக்குநர் அஜய் ஞானமுத்து, நடிகர் அருண் விஜய் ஆகியோர் சிறப்பு அதிதிகளாக பங்கு பற்றினர்.

இதில் தயாரிப்பாளர் பாபி பாலச்சந்திரன் பேசுகையில், '' எங்கள் நிறுவனத்தின் முதல் தயாரிப்பான 'டிமான்டி காலனி 2' படத்திற்கு பேராதரவை வழங்கிய ரசிகர்களுக்கு நன்றி தெரிவித்துக் கொள்கிறேன். இதனைத் தொடர்ந்து 'சென்னை சிட்டி கேங்ஸ்டர்ஸ்' எனும் திரைப்படத்தினை தயாரித்திருக்கிறோம்.

நகைச்சுவைக்கு முக்கியத்துவம் கொடுத்து உருவாகி இருக்கும் இந்த திரைப்படத்தில் தமிழ் திரையுலகின் முன்னணி நகைச்சுவை நட்சத்திர நடிகர்கள் நடித்திருக்கிறார்கள். தமிழகத்தில் இருக்கும் ஏராளமான திறமைசாலிகளை அறிமுகப்படுத்தி திரையுலக கலைஞர்களின் வாழ்வாதாரத்தை மேம்படுத்துவதற்காக தயாரிப்பு நிறுவனத்தை தொடங்கி இருக்கிறேன்.

மேலும், எங்கள் நிறுவனத்தின் சார்பாக 'பி டி ஜி மியூசிக்' எனும் இசை நிறுவனத்தையும் தொடங்கி இருக்கிறேன். இசையமைப்பாளர் டி. இமான் இசையில் தயாரான இந்தப் படத்தின் ஓடியோவை பி டி ஜி மியூசிக் நிறுவனம் வெளியிடுகிறது. தொடர்ந்து திறமை மிக்க சுயாதீன இசைக்கலைஞர்களின் இசை அல்பங்களை வெளியிடவும் திட்டமிட்டிருக்கிறோம். மேலும் தற்போது அருண் விஜய் நடிப்பில் 'ரெட்ட தல' எனும் படத்தினை தயாரித்து வருகிறோம். '' என்றார்.

டீசரில் ஆனந்தராஜ் தலைமையிலான குழுவினர் வங்கி கொள்ளை ஒன்றில் ஈடுபட திட்டமிடுகிறார்கள். இதற்காக அவர்கள் சுரங்கம் ஒன்றை உருவாக்குகிறார்கள். இதன் பின்னணியில் முழு நீள நகைச்சுவை படமாக தயாராகி இருக்கிறது என்பது தெரிய வருகிறது. வெடி சிரிப்பு இல்லை என்றாலும் இதழை விரித்து புன்னகைக்க வைக்கும் காட்சிகள் இருப்பதால் இப்படம் ரசிகர்களுக்கு சிரிப்பை வரவழைக்கும் என சொல்லலாம்.