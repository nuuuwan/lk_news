பாதாள உலக செயற்பாடுகளுடன் தொடர்புடைய 19 சந்தேக நபர்கள் கைது

நாட்டில் போதைப்பொருள் மற்றும் பாதாள உலகக் குழுக்களின் செயற்பாடுகளை கட்டுப்படுத்துவதற்காக பொலிஸாரால் நாடளாவிய ரீதியில் முன்னெடுக்கப்படும் விசேட நடவடிக்கையான ‘யுக்திய’ வின் கீழ் பாதாள உலக கும்பலுடன்  தொடர்புடைய 19 பேர் இதுவரை கைது செய்யப்பட்டுள்ளதாக இலங்கை பொலிஸார் தெரிவித்துள்ளனர்.

இதன்படி, ஐஸ், ஹெரோயின் போதைப்பொருள் மற்றும் வாள்களுடன் மூன்று ஒழுங்கமைக்கப்பட்ட குற்றக் கும்பலைச் சேர்ந்த நான்கு சந்தேகநபர்கள் நேற்று புதன்கிழமை  (20) கைது செய்யப்பட்டுள்ளனர்.

கைது செய்யப்பட்ட சந்தேகநபர்கள் மருதானை, முகத்துவாரம், கிராண்ட்பாஸ் மற்றும் மாளிகாவத்தை ஆகிய பிரதேசங்களைச் சேர்ந்த 44, 26, 23 மற்றும் 28 வயதுடையவர்களாவர்.

இவர்கள்  2 கிராம் 450 மில்லிகிராம் ஹெரோயின், 7 கிராம் 510 மில்லிகிராம் ஐஸ் போதைப்பொருள், 3 கிராம் 160 மில்லிகிராம் ஐஸ் ஆகியவற்றை வைத்திருந்த போது கொழும்பு குற்றத்தடுப்பு பிரிவினரால் (CCD) கைது செய்யப்பட்டுள்ளனர்.

இதேவேளை, நேற்று புதன்கிழமை (20) இரவு கணேமுல்லையில் பொலிஸ் விசேட அதிரடிப்படையினருடன் இடம்பெற்ற துப்பாக்கிச் சூட்டில் பாதாள உலகக்குழுவின் துப்பாக்கிதாரி என சந்தேகிக்கப்படும் நபரொருவர் கொல்லப்பட்டுள்ளார்.