பல்வேறு பிரதேசங்களில் வீதி விபத்துக்களில் சிக்கி நால்வர் பலி!

மாரவில, அம்பலாந்தோட்டை, கம்பளை, ஹெட்டிபொல ஆகிய பொலிஸ் பிரிவுகளில் நேற்று சனிக்கிழமை (21) இடம்பெற்ற விபத்துக்களில் நால்வர் உயிரிழந்துள்ளனர்.

பேலியகொட – புத்தளம் வீதியில் மாரவில நகரில் கொழும்பு நோக்கி பயணித்த பஸ்ஸுடன் முன்னால் வந்த முச்சக்கரவண்டி ஒன்று நேருக்கு நேர் மோதியதில் விபத்து ஏற்பட்டுள்ளது.

இதேவேளை, அம்பலாந்தோட்டை பொலிஸ் பிரிவுக்குட்பட்ட கொழும்பு - வெல்லவாய வீதியின் வளவல பிரதேசத்தில் அதே திசையில் பயணித்த மோட்டார் சைக்கிளின் பின்பகுதியில் டிப்பர் ரக வாகனம் மோதி விபத்து ஏற்பட்டுள்ளது.

விபத்தில் காயமடைந்த மோட்டார் சைக்கிள் ஓட்டுநர் அம்பலாந்தோட்டை வைத்தியசாலையில் அனுமதிக்கப்பட்டு மேலதிக சிகிச்சைக்காக கராபிட்டிய வைத்திய சாலையில் அனுமதிக்கப்பட்ட நிலையில் உயிரிழந்துள்ளார்.

அத்தோடு, கம்பளை - தொலுவ வீதியில் தவுலம் மோதர என்ற இடத்தில் வீதியின் ஓரமாக நடந்து சென்ற பாதசாரி மீது மோட்டார் சைக்கிள் மோதியதில் விபத்து ஏற்பட்டுள்ளது.

விபத்தில் படுகாயமடைந்த மோட்டார் சைக்கிள் ஓட்டுநர் மற்றும் பாதசாரி கம்பளை வைத்தியசாலையில் அனுமதிக்கப்பட்டு சிகிச்சை பெற்று வந்த நிலையில் பாதசாரி உயிரிழந்துள்ளார்.

இந்த விபத்தில் கம்பளை, நாரங்வில பகுதியைச் சேர்ந்த 54 வயதுடைய நபரே உயிரிழந்துள்ளார்.

ஹெட்டிபொல பொலிஸ் பிரிவுக்குட்பட்ட மெதகம கொஸ்தெனிய வீதியின் துத்திரிபிட்டிகம பிரதேசத்தில் மோட்டார் சைக்கிளொன்று முன்னால் வந்துகொண்டிருந்த துவிச்சக்கர வண்டியுடன் நேருக்கு நேர் மோதியதில் ஒருவர் உயிரிழந்துள்ளார்.

இவ்விபத்தில் துவிச்சக்கரவண்டி ஓட்டுநர், மோட்டார் சைக்கிள் ஓட்டுநர், பின் பக்கம் அமர்ந்திருந்தவர் மற்றும் மூன்று சிறுவர்கள் ஹெட்டிபொல வைத்தியசாலையில் அனுமதிக்கப்பட்டு மேலதிக சிகிச்சைக்காக குளியாப்பிட்டி வைத்தியசாலையில் அனுமதிக்கப்பட்ட நிலையில் ஒருவர் உயிரிழந்துள்ளார்.