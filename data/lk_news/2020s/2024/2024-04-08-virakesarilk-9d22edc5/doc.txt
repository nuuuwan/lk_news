லங்கா பிறீமியர் லீக் ஜூலை 1ஆம் திகதி ஆரம்பம்; முதல் போட்டியில் கண்டி -  தம்புள்ளை அணிகள்

ஸ்ரீலங்கா கிரிக்கெட் நிறுவனத்தினால் ஏற்பாடு செய்யப்பட்டுள்ளதும் இரசிகர்களால் பெரிதும் எதிர்பார்க்கப்படுவதுமான லங்கா பிறீமியர் லீக் கிரிக்கெட் போட்டியின் நான்காவது அத்தியாயம் எதிர்வரும் ஜூலை 1ஆம் திகதி ஆரம்பமாகவுள்ளது.

நடப்பு சம்பியன் பி லவ் கண்டி அணிக்கும் நடப்பு உப சம்பியன் தம்புள்ள ஒளவ்ரா அணிக்கும் பல்லேகலையில் நடைபெறவுள்ள போட்டியுடன் இந்த வருட லங்கா பிறீமியர் லீக் ஆரம்பமாகவுள்ளது.

முதலாவது போட்டிக்கு முன்பதாக ஆரம்பி விழா வைபவத்தை கோலாகலமாக நடத்த ஸ்ரீலங்கா கிரிக்கெட் நிறுவனம் திட்டமிட்டுள்ளது.

லங்கா பிறீமியர் லீக் போட்டியில் மூன்று முறை சம்பியனான ஜெவ்னா (கிங்ஸ்), கலம்போ ஸ்ட்ரைக்கர்ஸ், கோல் டைட்டன்ஸ் ஆகிய அணிகளும் பங்குபற்றுகின்றன.

லங்கா பிறீமியர் லீக் இரண்டு சுற்றுகளைக் கொண்டதாகும். ஒவ்வொரு அணியும் முதல் சுற்றில் 4 போட்டிகளிலும் இரண்டாவது சுற்றில் 4 போட்டிகளிலுமாக மொத்தம் 8 போட்டிகளில் விளையாடும்.

முதல் சுற்று ஜூலை 1ஆம் திகதியிலிருந்து 9ஆம் திகதிவரையும் இரண்டாம் சுற்று 9ஆம் திகதியிலிருந்து 16ஆம் திகதிவரையும் நடைபெறும்.

இரண்டு சுற்றுகள் நிறைவில் முதல் இரண்டு இடங்களைப் பெறும் அணிகள் ஜூலை 18ஆம் திகதி முதலாவது தகுதிகாண் போட்டியில் பிற்பகல் விளையாடும்.

மூன்றாம், நான்காம் இடங்களைப் பெறும் அணிகள் அதே தினத்தன்று இரவு  முதலாவது நீக்கல் போட்டியில் விளையாடும்.

முதலாவது தகுதிகாண் போட்டியில் தோல்வி அடையும் அணியும் நீக்கல் போட்டியில் வெற்றிபெறும் அணியும் ஜூலை 20ஆம் திகதி நடைபெறவுள்ள 2ஆவது நீக்கல் போட்டியில் விளையாடும்.

அப் போட்டியில் வெற்றிபெறும் அணி முதலாவது தகுதிகாண் சுற்றில் வெற்றிபெறும் அணியை சம்பியனைத் தீர்மானிக்கும் ஜுலை 21ஆம் திகதி நடைபெறவுள்ள இறுதிப் போட்டியில் எதிர்த்தாடும்.

முதல் சுற்று பல்லேகலை சர்வதேச கிரிக்கெட் விளையாட்டரங்கிலும் ரங்கிரி, தம்புளை சர்வதேச கிரிக்கெட் விளையாட்டரங்கிலும் நடைபெறும். இரண்டாம் சுற்றும் இறுதிச் சுற்றும் கொழும்பு ஆர். பிரேமதாச விளையாட்டரங்கில் நடைபெறும்.