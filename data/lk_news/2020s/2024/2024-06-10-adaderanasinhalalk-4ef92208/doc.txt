ජනපතිගෙන් ඉන්දීය අගමැතිට ආරාධනාවක්

ඉන්දිය අගමැති නරේන්ද්‍ර මෝදිගේ දිවුරුම් දීමේ උත්සවයට සහභාගි වූ ජනාධිපති රනිල් වික්‍රමසිංහ මහතා අද (10) බංග්ලාදේශ අග්‍රාමාත්‍ය ෂෙයික් හසීනා මහත්මිය සහ ඉන්දිය ජ්‍යෙෂ්ඨ අමාත්‍ය එස්.කේ.ජයශංකර් මහතා හමු වී ද්වීපාර්ශ්වික සාකච්ඡා පැවැත්වා තිබේ.

මෙහිදී ජනාධිපතිවරයා ඉන්දීය අගමැති නරේන්ද්‍ර මෝදි මහතාට මෙරට සංචාරයක නිරත වන ලෙසටද ඇරයුම් කර තිබේ.

අප්‍රේල් මස 19 වැනිදා සිට ජූනි මස පළමුවැනිදා දක්වා අදියර 7කින් ක්‍රියාත්මක වූ ඉන්දීය මහා මැතිවරණය ජයගත් නරේන්ද්‍ර මෝදි අඛණ්ඩව තුන් වැනි වතාවටත් ඊයේ සිය ධුරයේ දිවුරුම් දුනි.

අසල්වැසි රටවල රාජ්‍ය නායකයින් මෙන්ම ජනප්‍රිය බොලිවුඩ් රංගන ශිල්පීන් ඇතුළු සම්භාවනිය අමුත්තන් රැසක් එම අවස්ථාවට ඇරියුම් ලැබ සිටියේය.

දිවුරුම් දීමෙන් පසුව අගමැති නරේන්ද්‍ර මෝදි එම උත්සවයට සහභාගි වූ සෙසු රටවල රාජ්‍ය නායකයින් සමඟ සුහද කතාබහක නිරත වුණි.

අනතුරුව සම්භාවනීය අමුත්තන් වෙනුවෙන් සංවිධාන කළ විශේෂ රාත්‍රී භෝජන සංග්‍රහය පැවැත්වුණේ රාශ්ට්‍රපතිභවන් හිදීය.

ජනාධිපති රනිල් වික්‍රමසිංහ මහතා අද උදෑසන පළමුවෙන්ම බංග්ලාදේශ අගමැති ෂෙයික් හසීනා මහත්මිය සමඟ ද්විපාර්ශ්වික සාකච්ඡා පැවැත්වුවා.

එහිදී දෙරට අතර නිදහස් වෙළෙඳ ගිවිසුමකට එළැඹීම ගැන සාකච්ඡා වී තිබේ.

එසේම බංග්ලාදේශයේ සාර්ථකව ක්‍රියාත්මක කෘෂි තාක්ෂණික ක්‍රමවේදය පිළිබඳව හැදෑරීමට මෙරටින් කණ්ඩායමක් එවීමට තමන් කැමැත්තෙන් පසුවන බව ජනාධිපතිවරයා පවසා ඇති අතර ඊට එකඟතාව පළ කරමින් බංග්ලාදේශ අගමැතිනිය සඳහන් කර ඇත්තේ එම කණ්ඩායමට අවශ්‍ය පහසුකම් සැලසීමට තමන් සූදානම් බවය.

එළැඹෙන සැප්තැම්බර් මාසයේ බංග්ලාදේශයේ පැවැත්වෙන බිම්ස්ටෙක් සමුළුව සඳහා සහභාගි වන ලෙස එරට අගමැතිනි ෂෙයික් හසීනා මෙඑිදී ජනාධිපති රනිල් වික්‍රමසිංහ මහතාට ඇරයුම් කර තිබේ.

එවිට ජනාධිපතිවරයා පවසා ඇත්තේ එම වකවානුව මෙරට මැතිවරණ සමයක් වන බැවින් තමා වෙනුවට අග්‍රාමාත්‍යවරයා සහ විදෙස් අමාත්‍යවරයාව ඊට සහභාගි කරවන බවය.

ජනාධිපති රනිල් වික්‍රමසිංහ මහතා මීළඟට හමුවූයේ ඉන්දීය ජ්‍යෙෂ්ඨ අමාත්‍ය එස්.කේ.ජයශංකර් මහතාවය.

දිවුරුම් දීමේ උත්සවයෙන් පසු ඉන්දීය අගමැති නරේන්ද්‍ර මෝදි සහ ජනාධිපති රනිල් වික්‍රමසිංහ මහතා අතර පැවති සාකච්ඡාවකදී ඉන්දීය අග්‍රාමාත්‍යවරයාට මෙරටට පැමිණෙන ලෙසට ජනාධිපතිවරයා ආරාධනා කර ඇති අතර ඒ සම්බන්ධයෙන් මෙම හමුවේදී අවධානයට ලක්කර තිබුණි.

ඉන්දිය අග්‍රාමාත්‍යවරයාගේ මෙරට සංචාරය එළැඹෙන අගෝස්තු මාසයට යොදාගත හැකි බව එහිදී ජයශංකර් මහතා පවසා තිබේ.

එමෙන්ම ඉන්දීය ජ්‍යේෂ්ඨ අමාත්‍ය එස් ජයශංකර් මහතා මෙහිදී අවධාරණය කර ඇත්තේ ශ්‍රී ලංකාවේ කෙරෙන ඉන්දීය ආයෝජන ව්‍යාපෘති සම්බන්ධයෙන් සොයා බලා අතරමග නතරවී ඇති ව්‍යාපෘති නැවත ආරම්භ කිරීමට අවශ්‍ය කටයුතු සිදුකරන බවය.

අගමැති මෝදි දිවුරුම් දීමේ උත්සවයට සහභාගි වීමේ දෙදින නිල සංචාරය නිමවා ජනාධිපතිවරයා අද පස්වරුවේ යළි දිවයිනට පැමිණීමට නියමිතය.