சூர்யாவின் 'கங்குவா' திரைப்படத்தின் புதிய வெளியீட்டு திகதி

ரசிகர்கள், திரையுலகினர், உலகத் தமிழர்கள் மற்றும் பார்வையாளர்களின் பெரும் எதிர்பார்ப்பில் இருக்கும் சூர்யாவின் நடிப்பில் உருவான 'கங்குவா' எனும் திரைப்படத்தின் புதிய வெளியீட்டு திகதியை படக் குழுவினர் அதிகாரப்பூர்வமாக அறிவித்துள்ளனர்.

இயக்குநர் சிவா இயக்கத்தில் உருவாகி இருக்கும் 'கங்குவா' எனும் திரைப்படத்தில் சூர்யா, பொலிவுட் நடிகர் பொபி தியோல், பொலிவுட் நடிகை திசா படானி, நட்டி என்கிற நட்ராஜ், கிச்சா சுதீப், ஜெகதீஷ் பாபு, யோகி பாபு உள்ளிட்ட பலர் நடித்திருக்கிறார்கள்.

வெற்றி பழனிச்சாமி ஒளிப்பதிவு செய்திருக்கும் இந்த திரைப்படத்திற்கு 'ராக் ஸ்டார்' தேவி ஸ்ரீ பிரசாத் இசையமைத்திருக்கிறார். ஃபேண்டஸி எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்டுடியோ கிரீன் மற்றும் யூ வி கிரியேசன்ஸ் ஆகிய நிறுவனங்கள் இணைந்து இந்திய மதிப்பில் 350 கோடி ரூபாய் மதிப்பீட்டில் தயாரித்திருக்கிறது.

இந்தத் திரைப்படம் எதிர்வரும் ஒக்டோபர் மாதம் பத்தாம் திகதியன்று  உலகம் முழுவதும் வெளியாகும் என அறிவிக்கப்பட்டிருந்தது. அதனைத் தொடர்ந்து லைக்கா நிறுவனம் தயாரிப்பில் சுப்பர் ஸ்டார் ரஜினிகாந்த் நடிப்பில் உருவான 'வேட்டையன்' எனும் திரைப்படம் ஒக்டோபர் 10 ஆம் திகதியன்று உலகம் முழுவதும் பட மாளிகையில் வெளியாகும் என அதிகாரப்பூர்வமாக அறிவிக்கப்பட்டு உறுதிப்படுத்தப்பட்டது.

இதனைத் தொடர்ந்து அதே திகதியில் இத்திரைப்படம் வெளியாக வேண்டாம் என கருதிய படக்குழுவினர். புதிய வெளியீட்டு திகதியை திரையுலக வணிகர்களுடன் கலந்து ஆலோசித்தனர். இதன் பின்னர் எதிர்வரும் நவம்பர் மாதம் 14 ஆம் திகதியன்று இந்த 'கங்குவா' எனும் திரைப்படம் உலகம் முழுவதும் தமிழ், தெலுங்கு, மலையாளம், கன்னடம், இந்தி ஆகிய மொழிகளில் பட மாளிகைகளில் வெளியாகும் என அதிகாரப்பூர்வமாக அறிவிக்கப்பட்டிருக்கிறது. இந்த அறிவிப்பால் சூர்யாவின் ரசிகர்கள் உற்சாகமடைந்திருக்கிறார்கள்.