20 வயதின்கீழ் ஆண்களுக்கான மத்திய ஆசிய கரப்பந்தாட்டத்தில் இலங்கைக்கு நான்காவது தோல்வி

கொழும்பு சுகததாச விளையாட்டரங்கில் நடைபெற்றுவரும் 6 நாடுகளுக்கு இடையிலான 20 வயதுக்குட்பட்ட ஆண்களுக்கான மத்திய ஆசிய கரப்பந்தாட்டப்  போட்டியில் இலங்கை நான்காவது தோல்வியைத் தழுவியது.

உஸ்பெகிஸ்தானுக்கு எதிராக இன்று பிற்பகல் நடைபெற்ற போட்டியில் 1 - 3 என்ற செட்கள் அடிப்படையில் இலங்கை தோல்வி அடைந்தது.

முதல் இரண்டு செட்களில் இலங்கை வீரர்களின் தடுமாற்றத்தைப் பயன்படுத்தி முறையே 25 - 17, 25 - 18 என்ற புள்ளிகள் வித்தியாசத்தில் உஸ்பெகிஸ்தான் வெற்றிபெற்றது.

மூன்றாவது செட்டில் திறமையாக விளையாடிய இலங்கை 25 - 21 என வெற்றிபெற்றது.

நான்காவது செட்டில் இரண்டு அணிகளும் கடுமையாக மோதிய வண்ணம் புள்ளிகளை மாறிமாறி பெற்றுக்கொண்டிருந்தன.

எனினும் கடைசி 2 புள்ளிகளை அடுத்தடுத்து பெற்றுக்கொண்ட உஸ்பெகிஸ்தான் 25 - 23 என நான்காவது செட்டை தனதாக்கி 3 - 1 என்ற செட்கள் அடிப்படையில் வெற்றிபெற்றது.

இதேவேளை, வியாழக்கிழமை நடைபெற்ற துர்க்மேனிஸ்தானுடனான போட்டியிலும் 1 - 3 (22 - 25, 18 - 25, 25 - 22, 16 - 25) என்ற செட்கள் அடிப்படையில் இலங்கை தோல்வி அடைந்தது.

இந்த சுற்றுப் போட்டியில் தனது ஆரம்பப் போட்டியில் நேபாளத்திடம் 3 நேர் செட்களில் தோல்வி அடைந்த இலங்கை, 2ஆவது போட்டியில் மாலைதீவுகளை 3 நேர் செட்களில் வெற்றிகொண்டது.

இந்தப் போட்டி முடிவுகளின் அடிப்படையில் 5ஆம், 6ஆம் இடங்களைத் தீர்மானிக்கும் நிரல்படுத்தல் போட்டியில் மாலைதீவுகளை இலங்கை நாளை பிற்பகல் எதிர்த்தாடவுள்ளது.