எட்கா ஒப்பந்தம் கைச்சாத்திடப்பட்டால் இலங்கை இந்தியாவின் கொலனியாகும்; நாட்டு மக்கள் ஒன்றிணைந்து எதிர்க்க வேண்டும் - விமல் வீரவன்ச

பொருளாதார நெருக்கடியிலிருந்து மீள்வதற்கு ஒத்துழைப்பு வழங்குவதாகக் குறிப்பிட்டுக் கொண்டு இலங்கையில் ஆதிக்கம் செலுத்த இந்தியா பல்வேறு வழிகளில் முயற்சிக்கிறது. எட்கா ஒப்பந்தம் கைச்சாத்திடப்பட்டால் இலங்கை இந்தியாவின் கொலனியாக மாற்றமடையும். நேபாளத்தில் கதியே ஏற்படும்.நாட்டு மக்கள் ஒன்றிணைந்து எதிர்ப்பு தெரிவிக்க வேண்டும் என தேசிய சுதந்திர முன்னணியின் தலைவரும் பாராளுமன்ற உறுப்பினருமான விமல் வீரவன்ச தெரிவித்தார்.

கொழும்பில் உள்ள தேசிய சுதந்திர முன்னணியின் காரியாலயத்தில் செவ்வாய்க்கிழமை (06) இடம்பெற்ற ஊடகவியலாளர் சந்திப்பின் போது மேற்கண்டவாறு குறிப்பிட்டார்.

இலங்கைக்கும் இந்தியாவுக்குமிடையில் எட்கா ஒப்பந்தத்தைக் கைச்சாத்திட அரசாங்கம் துரித நடவடிக்கைகளை முன்னெடுத்துள்ளது. ஜனாதிபதி ரணில் விக்கிரமசிங்க பல்வேறு நாடுகளுடன் அரசியல் மற்றும் பொருளாதார ஒப்பந்தங்களைக் கைச்சாத்திடுவதற்காகப் பிரத்தியேக அதிகாரி ஒருவர் நியமிக்கப்பட்டு விசேட அலுவலகம் ஒன்று அமைக்கப்பட்டுள்ளது.

இந்த பிரத்தியேக அதிகாரிக்கும், இந்தியாவுக்கும் இடையில் பேச்சுவார்த்தைகள் முன்னெடுக்கப்பட்டுள்ளன. ஆகவே வெகுவிரைவில் இரு நாடுகளுக்கும் இடையில் எட்சா ஒப்பந்தம் கைச்சாத்திடப்படும். எட்கா ஒப்பந்தத்துக்கு எதிராகக் கடந்த காலங்களில் மக்கள் மத்தியிலும், அரசியல் மட்டத்திலும் கடும் எதிர்ப்புகள் தோற்றம் பெற்றதால் ஒப்பந்தம் கைச்சாத்திடல் வெற்றியளிக்கவில்லை.

தொழிற்றுறை மற்றும் வர்த்தகம் உள்ளிட்ட துறைகளில் இலங்கையர்களுக்கான உரித்தை இந்தியர்களுக்கு வழங்குவதை எட்கா ஒப்பந்தம் உள்நோக்கமாகக் கொண்டுள்ளது. இந்த ஒப்பந்தம் கைச்சாத்திடப்பட்டதன் பின்னர் இலங்கையின் தொழிற்றுறை சந்தைப்படுத்தலில்; இந்தியர்களுக்கு எவ்வித மட்டுப்பாடுகளும் இல்லாமல் அந்தஸ்து வழங்கப்படும். அதுமாத்திரமல்ல  மொத்த மற்றும் சில்லறை வர்த்தகங்களிலும் இந்தியாவுக்கு வழங்கப்படும்.

பொருளாதார நெருக்கடியிலிருந்து மீள்வதற்கு ஒத்துழைப்பு வழங்குவதாகக் குறிப்பிட்டுக் கொண்டு இலங்கையில் ஆதிக்கம் செலுத்த இந்தியா பல்வேறு வழிகளில் முயற்சிக்கிறது. எட்சா ஒப்பந்தம் கைச்சாத்திடப்பட்டால் இலங்கை இந்தியாவின் கொலனியாக மாற்றமடையும்.அத்துடன் இலங்கைக்குள் இந்திய ரூபாவையும், இலங்கையின் ரூபாவையும் பயன்படுத்த கூடிய நிலைமை தோற்றுவிக்கப்படும்.

நேபாளத்துக்கு ஏற்பட்ட கதியே இலங்கைக்கும் வெகுவிரைவில் ஏற்படும்.ஆகவே எமது தொழிற்றுறை உரிமையை ஆக்கிரமிக்கும் எட்கா ஒப்பந்தத்துக்கு அனுமதி வழங்குவதா,அல்லது எதிர்ப்பு தெரிவிப்பதா என்பதை நாட்டு மக்கள் தீர்மானிக்க வேண்டும் என்றார்.