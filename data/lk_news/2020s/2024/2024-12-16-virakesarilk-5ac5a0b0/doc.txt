நுவர எலிய கிங்ஸை வெற்றிகொண்ட ஜெவ்னா டைட்டன்ஸ் இறுதிச் சுற்றில் விளையாட தகுதிபெற்றுக்கொண்டது

கண்டி பல்லேகலை சர்வதேச கிரிக்கெட் விளையாட்டரங்கில் ஞாயிற்றுக்கிழமை (15) இரவு நடைபெற்ற ஜெவ்னா டைட்டன்ஸ் அணிக்கும் நுவர எலிய கிங்ஸ் அணிக்கும் இடையிலான லங்கா ரி10 சுப்பர் லீக் கிரிக்கெட் போட்டியில் ஜெவ்னா டைட்டன்ஸ் 53 ஓட்டங்களால் வெற்றியீட்டியது.

அங்குரார்ப்பண லங்கா ரி10 சுப்பர் லீக் கிரிக்கெட் சுற்றுப் போட்டியில் ஜெவ்னா டைட்டன்ஸ் ஈட்டிய 4ஆவது வெற்றி இதுவாகும். ஜெவ்னா டைட்டன்ஸின் மற்றொரு போட்டியில் முடிவு கிட்டவில்லை.

இந்த வெற்றியுடன் 9 புள்ளிகளைப் பெற்றுள்ள ஜெவ்னா டைட்டன்ஸ் இறுதிச் சுற்றில் விளையாட முதலாவது அணியாக தகுதிபெற்றுக்கொண்டது.

இன்றைய போட்டியில் முதலில் துடுப்பெடுத்தாட அழைக்கப்பட்ட ஜெவ்னா டைட்டன்ஸ் அணி 10 ஓவர்களில் 4 விக்கெட்களை மாத்திரம் இழந்து 153 ஓட்டங்களைக் குவித்தது.

ஆரம்ப வீரர்களான டொம் கோஹ்லர் கெட்மோர் (7), குசல் மெண்டிஸ் (9) ஆகிய இருவரும் குறைந்த எண்ணிக்கைகளுக்கு ஆட்டம் இழந்தனர்.

சரித் அசலன்க, டொம் ஆபெல் ஆகிய இருவரும் 3ஆவது விக்கெட்டில் 34 பந்துகளில் 89 ஓட்டங்களைப் பகிர்ந்து அணியைப் பலமான நிலையில் இட்டனர்.

சரித் அசலன்க 17 பந்துகளில் 3 பவுண்டறிகள், 2 சிக்ஸ்களுடன் 33 ஓட்டங்களையும் டொம் ஆபெல் 24 பந்துகளில் 8 பவுண்டறிகள், 3 சிக்ஸ்களுடன் 59 ஓட்டங்களையும் பெற்றனர்.

தொடர்ந்து திறமையாகத் துடுப்பெடுத்தாடிய அணித் தலைவர் டேவிட் வைஸ் 14 ஓட்டங்களுடனும் ட்வெய்ன் ப்ரிட்டோரியஸ் 18 ஓட்டங்களுடனும் ஆட்டம் இழக்காதிருந்தனர்.

பதிலுக்கு துடுப்பெடுத்தாடிய நுவர எலிய கிங்ஸ் அணி 10 ஓவர்களில் 8 விக்கெட்களை இழந்து 108  ஓட்டங்களைப் பெற்று தோல்வி அடைந்தது.

ஜெவ்னா டைட்டன்ஸ் அணியைப் போன்றே நுவர எலிய கிங்ஸ் அணியின் ஆரம்பமும் மோசமாக இருந்தது.

ஆரம்ப வீரர்களான அவிஷ்க பெர்னாண்டோ (0), கய்ல் மயர்ஸ் (0) ஆகிய இருவரையும் தனது முதலாவது ஓவரில் நுவன் துஷாரவும் உமர் அக்மால் (1), தனுஷ்க குணதிலக்க (4) ஆகிய இருவரையும் தனது முதலாவது ஓவரில் ப்ரமோத் மதுஷானும் ஆட்டம் இழக்கச் செய்தனர். (10 - 4 விக்.)

மூன்றாவது ஓவரில் துனித் வெல்லாலகேயின் பந்துவீச்சில் பெனி ஹவெல் (6) ஆட்டம் இழக்க நுவர எலிய கிங்ஸ் அணி 5 விக்கெட்களை இழந்து 12 ஓட்டங்களை மாத்திரம் பெற்று மிக மோசமான நிலையில் இருந்தது.

துனித் வெல்லாலகே தனது 2ஆவது ஓவரில் யஷோத லங்காவை 4 ஓட்டங்களுடன் வெளியேற்றினார். (27 - 6 விக்.)

7ஆம் இலக்க வீரர் சாமிக்க கருணாரட்ன ஆக்ரோஷத்தை வெளிப்படுத்தி 26 பந்துகளில் 4 பவண்டறிகள், 5 சிக்ஸ்கள் உட்பட 56 ஓட்டங்களுடன் ஆட்டம் இழக்காதிருந்தார்.

பின்வரிசையில் லஹிரு மதுஷன்க 9 ஒட்டங்களையும், துஷான் ஹேமன்த 7 ஒட்டங்களையும்  பெற்றனர்.

பந்துவீச்சில் ப்ரமோத் மதுஷான் 8 ஓட்டங்களுக்கு 3 விக்கெட்களையும் நுவன் துஷார 5 ஓட்டங்களுக்கு 2 விக்கெட்களையும் துனித் வெல்லாலகே 9 ஓட்டங்களுக்கு 2 விக்கெட்களையும் கைப்பற்றினர்.