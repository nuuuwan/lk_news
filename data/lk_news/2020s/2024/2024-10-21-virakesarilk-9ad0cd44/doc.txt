ரசிகர்களுக்கும், ஊடகத்திற்கும் நன்றி தெரிவித்த 'வேட்டையன்' படக் குழு

சுப்பர் ஸ்டார் ரஜினிகாந்த் நடிப்பில், லைக்கா புரொடக்ஷன்ஸ் நிறுவனத்தின் தயாரிப்பில், இயக்குநர் த. செ. ஞானவேல் இயக்கத்தில் உருவாகி, கடந்த பத்தாம் திகதியன்று உலகம் முழுவதும் பட மாளிகைகளில் வெளியான 'வேட்டையன்' எனும் திரைப்படம் வசூல் ரீதியாக வெற்றியைப் பெற்றது.

இதற்காக படக்குழுவினர் சென்னையில் ஒன்று கூடி 'வேட்டையன்' வெற்றிக்கு காரணமான ரசிகர்களுக்கும், ஊடகத்தினருக்கும் நன்றி தெரிவித்தனர்.

சுப்பர் ஸ்டார் ரஜினிகாந்த், பொலிவுட் நட்சத்திர நடிகர் அமிதாப்பச்சன், பகத் பாசில், ராணா டகுபதி, மஞ்சு வாரியர் ஆகிய நட்சத்திர பட்டாளங்களின் நடிப்பில் வெளியான 'வேட்டையன்' திரைப்படம் கலவையான விமர்சனங்களை பெற்றாலும், வசூலில் இந்திய மதிப்பில் 300 கோடி கடந்து சாதனை படைத்துக் கொண்டிருக்கிறது.

இதற்காக சென்னையில் நடைபெற்ற நன்றி அறிவிப்பு விழாவில் பங்கு பற்றி இயக்குநர் த. செ. ஞானவேல் பேசுகையில், '' ஜெயிலர் எனும் பிரம்மாண்டமான வெற்றியை கொடுத்த சுப்பர் ஸ்டார் ரஜினிகாந்த் அதனை தொடர்ந்து இப்படி ஒரு கதையம்சம் உள்ள படத்தை தெரிவு செய்ததற்கு மிகப்பெரும் துணிச்சல் வேண்டும்.

அவரிடம் கதையை விவரிக்கும் போது படைப்பு சுதந்திரம் வேண்டும் என்பதை வெளிப்படையாக தெரிவித்தேன்.

அதனை ஏற்றுக் கொண்ட அவர் படம் உருவாக்கத்தின் போதும், படம் வெளியாகும் வரை முழுமையான சுதந்திரத்தை வழங்கினார்.

இதற்காக சுப்பர் ஸ்டார் ரஜினிகாந்த்திற்கும் , பட தயாரிப்பு நிறுவனமான லைக்கா நிறுவனத்திற்கும் என் மனமார்ந்த நன்றியை தெரிவித்துக் கொள்கிறேன்.

மேலும் இந்த திரைப்படத்தில் இந்திய திரையுலகில் மரியாதைக்குரிய நட்சத்திரங்களாக இருக்கும் பலரும் பங்கு பற்றி தங்களது பங்களிப்பை வழங்கினர்.

இதற்கும் நான் நன்றி தெரிவித்துக் கொள்கிறேன். படம் வெளியான பிறகு ரசிகர்களின் வரவேற்பும், ஆதரவும் எங்களுக்கு பெரும் நம்பிக்கையை ஏற்படுத்தியது.

இதனை நாங்கள் பட மாளிகைக்கு சென்று காணும் போது உறுதிப்படுத்திக் கொண்டு, உற்சாகமடைந்தோம்.

இப்படத்தின் வெற்றிக்கு ஊடகத்தின் பங்களிப்பும் அதிகம். இதனால் ரசிகர்களுக்கும், ஊடகத்தினருக்கும் என் மனமார்ந்த நன்றியை தெரிவித்துக் கொள்கிறேன்'' என்றார்.