දෙරණ 19 වැනි සංවත්සරය වෙනුවෙන් ජාතික සද්කාර්යයක්

දෙරණ 19 වැනි සංවත්සර සැමරුම වෙනුවෙන් සංවිධාන කෙරුණු රුධිරජනක සෛල පරිත්‍යාග කිරීමේ ජාතික වැඩසටහන අද (13) ආරම්භ විය.

ඒ වෙනුවෙන් ජාතිය දැනුවත් කිරීමේ අඛණ්ඩ පැය 3ක සජීව විකාශය ටීවී දෙරණ සහ අද දෙරණ 24 නාලිකාව ඔස්සේ ගෙන එනු ලැබීය.

රුධිරගත පිළිකා හෝ තැලසීමියා වැනි ජානගත රෝගීන් දිනකට දස දෙනෙකු පමණ ශ්‍රී ලංකාවෙන් හඳුනාගැනේ.

මෙම රෝගීන්ගෙන් බහුතරය ළමුන් හෝ තරුණ වැඩිහිටියන් වන අතර ඔවුන් බොහෝ දෙනෙකුට සුවය ලබා දිය හැකි එකම ප්‍රතිකාරය වන්නේ රුධිර ජනක සෛල බද්ධ කිරීම හෙවත් ඇටමිදුළු බද්ධ කිරීමය.

නමුත් ඒ සඳහා පැවැති බාධාවන් ඉවත් කරමින් රුධිර ජනක සෛල පරිත්‍යාගශීලීන්ගේ නිල ලේඛනගත කිරීම අද ඇරඹුන අතර දෙරණ 19 වැනි සංවත්සරය වෙනුවෙන් එම සද්කාර්යය සමඟ අත්වැල් බැඳගැනීමට අප කටයුතු කළේය.

ඒ අනුව සෞඛ්‍ය අමාත්‍යංශය, ජාතික රුධිර පාරවිලයන සේවය, රුධිර පාරවිලයනය පිළිබඳ විශේෂඥ වෛද්‍යවරුන්ගේ විද්‍යායතනය සහ මනුසත් දෙරණ එක්ව ආරම්භ කෙරෙන මෙම ජාතික කර්තව්‍යය ගැන අද පෙරවරු 9 සිට දහවල් 12 දක්වා පුරා පැය 3 ක කාලයක් ටී.වී.දෙරණ සහ අද දෙරණ 24 නාලිකාව ඔස්සේ දැනුම්වත් කෙරුණි.

ඒ අනුව රුධිර ජනක සෛල පරිත්‍යාගශීලීන්ගේ නාම ලේඛනයක් සකසා ගැනීම සඳහා 0115 300 700 අංකය ඔස්සේ පරිත්‍යාගශීලින්ට ලියාපදිංචි වීමට අවස්ථාව සලසා දී තිබුණි.

මේ අතර, ප්‍රවීණ ක්‍රිකට් ක්‍රීඩකයන් වන රොෂාන් මහානාම සහ චමින්ද වාස් ද මෙම වැඩසටහන සමඟ අත්වැල් බඳගත්තේය.

මෙම වැඩසටහනට සමගාමීව නාරාහේන්පිට රුධිර පාරවිලයන මධ්‍යස්ථානයේදී රුධිර ජනක සෛල පරිත්‍යාගශීලීන්ගේ නිල ලේඛනගත කිරීමේ සමාරම්භක අවස්ථාව සනිටුහන් කෙරුණි.

ඔබත් රුධිර ජනක සෛල පරිත්‍යාග කිරීමට අපේක්ෂා කරන්නේ නම් 0112 - 369 968 අංකයට ඇමතීමෙන් හෝ www.praana.lk වෙබ් අඩවියට පිවිසීමෙන් තොරතුරු දැනගත හැකිය.