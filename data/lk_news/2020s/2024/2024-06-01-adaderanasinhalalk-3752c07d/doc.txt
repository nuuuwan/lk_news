ඉන්දියාවේ සිට හොරෙන් ගෙනආ බඩු

නීති විරෝධීව මෙරටට ගෙනආ විදෙස් මත්පැන් බෝතල් සහ එනසාල් තොගයක් සමග පුද්ගලයෙකු අත්අඩංගුවට ගෙන තිබේ.

මෙම සැකකරු අද (01) උදෑසන ඉන්දියාවේ සිට ‍මෙරටට පැමිණි අවස්ථාවේදී අපරාධ පරීක්ෂණ දෙපාර්තමේන්තුවේ ගුවන්තොටුපොළ ඒකකයේ නිලධාරීන් විසින් අත්අඩංගුවට ගෙන ඇත.

පොලීසිය පැවසුවේ සැකකරු සතුව විදෙස් මත්පැන් බෝතල් 61ක් තිබූ බවය.

එමෙන්ම එනසාල් කිලෝග්‍රෑම් 21ක් ඔහු සතුව තිබූ බවත් එක් කිලෝවක වටිනාකම රුපියල් 12,000 ක් බවත් පොලීසිය වැඩිදුරටත් සඳහන් කළේය.

සැකකරු වත්තල ප්‍රදේශයේ පදිංචිකරුවෙකු බව අනාවරණය වී ඇති අතර අධිකරණයට ඉදිරිපත් කිරීමට නියමිත බව වාර්තා වෙයි.