පාසලක මේස පුටු විකුණන ජාවාරමක් උකුසු ඇසට

කැකිරාව ප්‍රදේශයේ ප්‍රධාන පෙලේ ජාතික පාසලක කලක පටන් සිදුකරගෙන ගිය මේස පුටු ජාවාරමක් පිළිබඳව "අද දෙරණ" උකුස්සාට තොරතුරු වාර්තා වුණි.

ඒ අනුව උකුස්සා දින කිහිපයක් එම පාසලේ දරුවන්ගේ මව්පියන් පිරිසක් සමග ගවේෂණයක නිරතවුණි.

එහිදී උකුස්සාට දැකගත හැකිවුණේ, රාත්‍රී 10.30ට පමණ විදුලි ලාම්පු නිවා දැමූ ලොරි රථයක් අදාළ පාසලේ පසුපස ගේට්ටුවෙන් හොර රහසේ ඇතුළුවන ආකාරයයි.

මද වේලාවකින් අනතුරුව අදාළ ලොරි රථය පාසල් භූමියෙන් පිටතට පැමිණියේද විදුලි ලාම්පු නිවාදමමිනි.

එම අවස්ථාවේදී ක්‍රියාත්මක වූ පිරිසක් අදාළ ලොරි රථය නවත්වා පරීක්ෂා කළේය.

එහිදී දැකගත හැකිවුණේ පාසලට අයත් මේස පුුටු තොගයක් අදාළ ලොරි රථය තුළ තිබෙන අයුරුය.

"ඔයා යකඩ නේද එකතු කරන්නේ...? යකෝ මේවා ඉස්කෝලේ ඩෙස් පුටු. රු 15,000ක් දීලා පොඩි එකෙක් දාන්නේ."

ලොරි රථය පදවාගෙන පැමිණි පුද්ගලයා පාසලට යාබද පරණ යකඩ බඩු එකතු කරන වෙළෙඳසැළේ හිමිකරු බවට හඳුනාගැනුණු අතර, ඒ අනුව ඔහු පොලිසිය වෙත භාරකෙරුණි.

ඉදිරියේදීත් මෙවැනි නීතිවිරෝධී ක්‍රියාවන් රට හමුවේ අනාවරණ කිරීමට අද දෙරණ උකුස්සා සීරුවෙනි.