රාජ්‍ය පරිපාලන අමාත්‍යාංශයේ රැකියා පෙන්නා මුදල් ගැරූ ධම්මික අත්අඩංගුවට

රාජ්‍ය පරිපාලන අමාත්‍යාංශයේ රැකියා ලබාදෙන බව පවසා රැකියා අපේක්ෂිත පුද්ගලයන් 14 දෙනෙකුගෙන් රුපියල් ලක්ෂ 42ක් වංචා සහගතව ලබාගෙන සාවද්‍ය ලෙස පරිහරණය කරන ලදැයි කියන සිද්ධියක් සම්බන්ධයෙන් අත්අඩංගුවට ගත් සැකකරුවකු පෙබරවාරි මස 13 වනදා දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහෙස්ත්‍රාත් ප්‍රසන්න අල්විස් මහතා අද (30) නියෝග කළේය.

අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන සිටි ගනේමුල්ල ප්‍රදේශයේ පදිංචි හසිත ධම්මික නමැති පුද්ගලයකු එසේ රක්ෂිත බන්ධනාගාරගත කර තිබේ.

රාජ්‍ය පරිපාලන අමාත්‍යාංශයේ රැකියා ලබාදෙන බව පවසා මොහු රැකියා අපේක්ෂිත පුද්ගලයන් 14 දෙනෙකුට ලිපි යවා ඇත්තේ එම අමාත්‍යාංශයේ ලිපි ශීර්ෂ ව්‍යාජ ලෙස සකස් කරමින් බවද CID ය අධිකරණයට දැන්වීය.

2021 වසරේ දෙසැම්බර් මාසයේදී මොහු එම ලිපි යවා ඇති බවත් අදාළ රැකියා අපේක්ෂකයින් එම ලිපි රැගෙන එම අමාත්‍යාංශය වෙත ගිය අවස්ථාවේදී වංචාව හෙළිව ඇති බවද අපරාධ පරීක්ෂණ දෙපාර්තමේන්තුව අධිකරණය හමුවේ පැවසීය.

මේ සම්බන්ධයෙන් අමාත්‍යාංශයේ ලේකම්වරයා අපරාධ පරීක්ෂණ දෙපාර්තමේන්තුවට කරන ලද පැමිණිල්ලක් අනුව සිදුකළ විමර්ශනවලින් පසුව සැකකරුව අත්අඩංගුවට ගත් බවද එම දෙපාර්තමේන්තුව අධිකරණයට දැක්වූ කරුණු වලින් හෙළි විය.

සැකකාර පුද්ගලයා වෙනත් පුද්ගලයකු හරහා රැකියා අපේක්ෂකයන්ගෙන් මුදල් ලබාගෙන ඔහුගේ ගිණුමට බැර කරවාගෙන තිබුණි.

ඒ සම්බන්ධයෙන් එම පුද්ගලයාගෙන්ද ප්‍රකාශ සටහන් කරගෙන මෙම සිද්ධිය සම්බන්ධයෙන් තවදුරටත් විමර්ශන සිදුකරන බව එම දෙපාර්තමේන්තුව අධිකරණයට වැඩිදුරටත් දැනුම් දුන්නේය.