ප්‍රචණ්ඩත්වය නතර කිරීමට බංග්ලාදේශ රජය ගත් තීරණ

බංග්ලාදේශය තුළ මේ වනවිට සියයකට වැඩි පිරිසක් ජීවිතක්ෂයට පත්ව ඇති අතර සිසු විරෝධතා සමනය කිරීම සඳහා අද රට පුරා ඇඳිරිනීතිය පනවනු ලැබීය.

මෙවන් පසුබිමක බංග්ලාදේශයේ වත්මන් තත්ත්වය පිළිබඳව එරට සිටින ශ්‍රී ලාංකිකයෙකු වන විරාජ් ෆර්ඩිනෑන්ඩ්ස් දුරකථනය ඔස්සේ අද දෙරණට තොරතුරු වාර්තා කළේය.

"අපිට සද්දේ ඇහුණා වෙඩි සද්දේ... නැතින් තැනින්. හවස 06 පහු වෙද්දි කෙලින්ම පාරට බහිනවා හැමෝම පොලු අරගෙන මිනිස්සු දෙතුන්සීයක් එකතුවෙලා පාරට බහිනවා අපි දකිනවා. අපිට දැණුනා අත්තටම ඇඳිරිනීතිය වැටෙයි කියලා. මොකද අපේ අර ලංකාවේ විදිහටම... ඒ විදිහටම මේක යනවා කියලා අපිට දැනුණු හින්දා. අපි වේලාසනින් සැපයුම් ඔක්කොම ටික ගෙනාවා."

බංග්ලාදේශ විශ්වවිද්‍යාල සිසුන් රජයට එරෙහි විරෝධතා ආරම්භ කළේ මීට සති කිහිපයකට පෙරාතුවය.

විශ්වවිද්‍යාල සිසුන් ආරම්භ කළ විරෝධතාවලට මේ වනවිට එරට තරුණ තරුණියන් ද එක්වී තිබේ.

විරෝධතා මේ වන විට ප්‍රචණ්ඩ ස්වරූපයක් ගෙන ඇත්තේ, ඒවා පාලනය කිරීමට රජය දැඩි මර්දනකාරී පිළිවෙතක් අනුගමනය කිරීමත් සමගය.

පාලක අවාමි ලීගයට සම්බන්ධ තරුණ කණ්ඩායම් ද විරෝධතාවේ නිරත සිසුන් ඉලක්ක කර ප්‍රහාර එල්ල කළේය.

රට තුළ පවතින නොසන්සුන් තත්ත්වය සැලකිල්ලට ගනිමින් පාසල් සහ විශ්වවිද්‍යාල දින නියමයක් නොමැතිව වසා දැමීමටත් රජය පියවර ගෙන තිබේ.

විදෙස් මාධ්‍ය වාර්තා කළේ, කලහකාරීව හැසිරෙන විරෝධතාකරුවන් රජයේ රූපවාහිනි නාලිකාව ගිනි තැබීමත් සමග එරට සියලුම රූපවාහිනී ප්‍රවෘත්ති නාලිකා විකාශයන් අත්හිටුවා ඇති බවය.

රටපුරා අන්තර්ජාල සබඳතා මෙන්ම දුරකථන සබඳතා ද අවහිර කිරීමට රජය පියවර ගත්තේ ප්‍රචණ්ඩත්වය පැතිරයාම වැළැක්වීමේ අරමුණින්ය.

කලහකාරී ලෙස හැසිරෙන විරෝධතාකරුවන් නර්සින්ග්ඩි බන්ධනාගාරයට කඩාවැදීමත් සමග සිරකරුවන් සිය ගණනක් ඉන් පළාගොස් ඇතැයි විදෙස් මාධ්‍ය වාර්තා කරයි.

අගමැති ෂීක් හසීනාගේ අඛණ්ඩ වසර 15ක පාලන තන්ත්‍රයට තර්ජනයක්ව ඇති විරෝධතා සඳහා අමෙරිකාවේ ද අවධානය යොමුවී තිබේ.

"බංග්ලාදේශයේ ගැටලුව අප සමීපව නිරීක්ෂණය කරනවා. සාමකාමී විරෝධතාවේ නිරත වීමට ඇති ජනතා අයිතිය ආරක්ෂා කරන ලෙසට අපි එරට රජයෙන් ඉල්ලීම් කරනවා."

විරෝධතා අතරතුරදී මියගිය පිරිස මේ වනවිට 100 ඉක්මවා ගොස් තිබේ.

දහස් ගණනක් තුවාල ලබා ඇති අතර බහුතර මරණ ගණනකට හේතුවී ඇත්තේ පොලිස් ප්‍රහාරයි.

රටපුරා පවතින නොසන්සුන් තත්ත්වය සැලකිල්ලට ගනිමින් මහජන ඒකරාශී වීම් අවලංගු කළ රජය රට පුරා ක්‍රියාත්මක වන පරිදි අද ඇඳිරිනීතිය පනවනු ලැබීය.

විරෝධතා අවසන් කිරීම සඳහා රජය සහ විරෝධතාකරුවන් අතර මෙතෙක් පැවති සාකච්ඡා ද අසාර්ථක වී තිබේ.

සිසු විරෝධතා සඳහා සහාය දෙන බංග්ලාදේශයේ ප්‍රධාන විපක්ෂය වන බංග්ලාදේශ ජාතික පක්ෂය මහජනතාවගෙන් ඉල්ලා සිටින්නේ විරෝධතාවලට සහාය දෙන ලෙසය.