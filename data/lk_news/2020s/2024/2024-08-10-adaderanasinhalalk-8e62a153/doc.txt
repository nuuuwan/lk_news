බ්‍රසීලයේ බිහිසුණු ගුවන් අනතුර සිදුවූ අයුරු

පුද්ගලයන් 61 දෙනෙකුට දිවි අහිමි කරමින් බ්‍රසීලයේදී අනතුරට ලක් වූ ගුවන් යානය මඟහැරුණු මගීන් දෙදෙනෙකුගේ පුවතක් විදෙස් මාධ්‍ය වාර්තා කරයි.

එම වාර්තාවන්ට අනුව එක් අයෙකු ගුවන් යානයට ගොඩවීමට බලා සිටියද, ඔහුට කැඳවීමක් ලැබී නොමැත. ඒ සම්බන්ධයෙන් ඔහු ගුවන්තොටුපොළ නිලධාරීන් සමග වාද කර ඇති බවද සඳහන් ය.

"මම ගොඩාක් වෙලා බලන් සිටියත් මට කැඳවීමක් ලැබුණේ නැහැ. මම ඒ ගැන විමසූවිට යානයට මගීන් නංවාගැනීම අවසන් බව මට පැවසුවා.  මම ඒ ගැන ගුවන්තොටුපොළ නිලධාරීන් සමග වාද කළා. මම එක් අයෙක්ව තල්ලු කළා. අනතුර ගැන දැනගත්තාට පස්සේ මගේ කකුල් වෙව්ලන්න ගත්තා. මට ඒ ගැන කියන්න වචන නැහැ" යනුවෙන් ඔහු පැවසීය.

යානය කඩා වැටීමට පෙර එය වට කිහිපයක් උඩු ගුවනේ කැරකී යන අයුරු විඩියෝ දර්ශන අනුව පෙනී ගියත්, අනතුරට හේතුව මෙතෙක් අනාවරණ වී නොමැත.

එමෙන්ම යානය කඩා වැටීමට පෙර දිනයේදී යානයේ තත්ත්වය පරීක්ෂා කර ඇති අතර ඉන් කිසිදු තාක්ෂණික දෝෂයක් පිළිබඳව අනාවරණ වී නොමැති බව සඳහන් ය.

යානය අනතුරට ලක්වන අවස්ථාවට පෙර හදිසි තත්ත්වයක් පිළිබඳව හෝ දැනුම්දීමක් ද නොලැබුණු බවද විදෙස් මාධ්‍ය වාර්තා කරයි.

බ්‍රසීලයේ සාඕ පවුලෝ නගරයේ දී සිදු වූ මෙම ගුවන් අනතුරෙන් 61 දෙනෙකුට දිවි අහිමි විය.

මෙය 2007 වසරෙන් පසුව බ්‍රසීලයෙන් වාර්තා වූ දරුණුතම ගුවන්යානා අනතුර ලෙස සැලකෙයි.