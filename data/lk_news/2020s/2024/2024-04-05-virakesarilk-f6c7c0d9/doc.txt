ஆலகாலம் - விமர்சனம்

நடிகர்கள் : ஜெய கிருஷ்ணா, சாந்தினி, ஈஸ்வரி ராவ், தீபா ஷங்கர், தங்கதுரை, கோதண்டம், சிசர் மனோகர், பாபா பாஸ்கர் மற்றும் பலர்.

'குடி குடியை கெடுக்கும்' என்ற ஒற்றை முதுமொழியை மையப்படுத்தி தயாராகி இருக்கும் 'ஆலகாலம்' எனும் திரைப்படத்தை அறிமுக இயக்குநரும், நடிகருமான ஜெய கிருஷ்ணா இயக்கியிருக்கிறார். குடிப்பழக்கம் உடல் நலத்தை கெடுப்பதுடன் எப்படி உறவுகளையும் சீரழிக்கும் என்பதனை உணர்வுபூர்வமாக சொல்லி இருக்கும் படைப்புதான் ஆலகாலம். இது அனைத்து தரப்பு ரசிகர்களையும் கவர்ந்ததா? இல்லையா? என்பதனை தொடர்ந்து காண்போம்.

ஊரில் சாராயம் அருந்தி தந்தை இறந்ததால் தாய் யசோதை ( ஈஸ்வரி ராவ்) தனது மகன் ஜெய் ( ஜெயகிருஷ்ணா) யை பொத்தி பொத்தி சாராயம் பக்கம் சாயாமல் வளர்க்கிறார். மகனும் தாயின் சொல்படி கேட்டு, ஓ லெவல் தேர்வு எழுதி சித்தி அடைகிறார். அதன் பின் அவனது தாய் யசோதை, நகரத்தில் இருக்கும் பொறியியல் கல்லூரி ஒன்றில் உயர்கல்விக்காக ஜெய்யை சேர்க்கிறார். அத்துடன் அங்குள்ள மாணவர் விடுதியிலும் சேர்க்கிறார்.

விடுதி வாழ்க்கை.. புதிய நண்பர்கள்.. புதிய சூழல்.. ஜெய் மகிழ்ச்சியாக இருக்கிறார். அந்தக் கல்லூரியில் ஜெய்யுடன் படிக்கும் தமிழ் ( சாந்தினி ) என்ற பெண்ணிற்கு, ஜெய் மீது காதல் ஏற்படுகிறது. அந்த காதலை தமிழ் ஜெய்யிடம் சொல்ல.. ஜெய் மகிழ்ச்சியின் உச்சத்திற்கே செல்கிறார். தமிழை காதலிக்கும் அந்த கல்லூரியில் படிக்கும் பணக்கார வாலிபன், ஜெய் மீது தவறான அபிப்பிராயம் உருவாக வேண்டும் என்பதற்காக மது அருந்தாத ஜெய்க்கு தனது நண்பர்களுடன் இணைந்து தந்திரமாக மது அருந்த வைக்கிறார். முதலில் விளையாட்டாக மது அருந்தும் ஜெய்.. பிறகு படிப்படியாக அதற்கு அடிமையாகிறான். அதன் பிறகு மது பழக்கத்திலிருந்து அவர் மீண்டாரா? இல்லையா? என்பதுதான் படத்தின் கதை.

முதல் பாதி திரைக்கதை ரசிகர்கள் யூகிக்கும் காட்சிகளுடன் எந்தவித தாக்கத்தையும் ஏற்படுத்தாமல் நகர்கிறது. இரண்டாம் பாதி திரைக்கதை மது அருந்தும் பழக்கத்தை விட முடியாமல் நாயகன் தவிப்பது ரசிக்க முடிகிறது. ஆனால் உச்சகட்ட காட்சியில் மதுவால் இறந்த தனது மகனின் சோகத்தை தாங்க முடியாமல் தாய் யசோதை ஆடும் ருத்ர தாண்டவம் கவனிக்க வைக்கிறது.

ஜெய் மது அருந்தும் பழக்கத்திற்கு அடிமையானவுடன் ஒரு கட்டத்தில் ஒரு காலையும் இழக்கிறான். அதன் போதும் அவனுடைய மது அருந்த வேண்டும் என்ற தீவிரம் குறையவில்லை. மது ஒருவனை எப்படி சீரழிக்கும் என்பதற்கு உதாரணமாக இந்த கதாபாத்திரத்தை இயக்குநர் வடிவமைத்திருக்கிறார்.

ஜெய் கதாபாத்திரத்தில் நடித்திருக்கும் இயக்குநர் ஜெய கிருஷ்ணா ஒரு அசலான குடிகாரரை திரையில் காட்சிப்படுத்தி, குடி குடியை எப்படி கெடுக்கிறது என்பதையும்... உறவுகளை எப்படி சீரழிக்கிறது என்பதையும்... அற்புதமான நடிப்பால் நேர்த்தியாக உணர்த்தி இருக்கிறார்.

தமிழ் எனும் கதாபாத்திரத்தில் நடித்திருக்கும் நடிகை சாந்தினி கல்லூரி மாணவியாகவும், காதலியாகவும், ஒரு குழந்தைக்கு தாயாகவும், வெவ்வேறு தோற்றத்தில் திரையில் தோன்றினாலும் தனித்துவமான நடிப்பால் ரசிகர்களின் மனதில் இடம் பிடிக்கிறார்.

உச்சகட்ட காட்சியை வித்தியாசமாக அமைத்ததற்காக இயக்குநரைப் பாராட்டலாம். அந்த காட்சியில் ஈஸ்வரி ராவ் தன் அனுபவிக்க நடிப்பை வழங்கி ரசிகர்களின் மனதை கவர்கிறார்.

மது அருந்தாதவர்கள் அவர்களது நண்பர்கள் மூலமே மது பழக்கத்தை விளையாட்டாக தொடங்குகிறார்கள் என்பதும், அதன் பிறகு மதுவுக்கு அடிமையாகி உறவுகளையும், உடலையும் சீரழித்துக் கொள்கிறார்கள் என்பதையும் காட்சிப்படுத்தி இருப்பதால்.. மதுவை ஒழிக்க வேண்டும் என்ற எண்ணம் இப்படத்தை பார்க்கும் பார்வையாளர்களுக்கு ஏற்படுகிறது.  இதுவே இந்த படத்தின் வெற்றி என்றும் கொண்டாடலாம்.

பாடல்கள், பின்னணி இசை, ஒளிப்பதிவு, கலை இயக்கம், படத்தொகுப்பு என அனைத்து தொழில்நுட்ப கலைஞர்களும் இயக்குநரின் எண்ணத்திற்கு தங்களின் முழுமையான பங்களிப்பை வழங்கி சிறப்பித்திருக்கிறார்கள்.