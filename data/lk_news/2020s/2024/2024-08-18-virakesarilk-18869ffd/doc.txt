தமிழ் பொதுவேட்பாளர் குறித்த தமிழர்களின் நிலைப்பாடு பற்றி  தமிழரசுக் கட்சிப் பிரதிநிதிகளிடம் கேட்டறிந்த இந்திய உயர்ஸ்தானிகர்

இலங்கை தமிழ் அரசுக் கட்சியின் பாராளுமன்ற உறுப்பினர்கள் எஸ்.சிறிதரன் மற்றும் சார்ள்ஸ் நிர்மலநாதன் ஆகியோருடனான சந்திப்பின்போது தமிழ் பொதுவேட்பாளர் மற்றும் அதுகுறித்த தமிழ் மக்களின் நிலைப்பாடு பற்றி இலங்கைக்கான இந்திய உயர்ஸ்தானிகர் சந்தோஷ் ஜா கேட்டறிந்துள்ளார்.

எதிர்வரும் செப்டெம்பர் மாதம் 21ஆம் திகதி நடைபெறவுள்ள ஜனாதிபதித் தேர்தலுக்கான வேட்புமனுக்கள் தாக்கல் செய்யப்பட்டிருக்கும் நிலையில், இலங்கைக்கான இந்திய உயர்ஸ்தானிகர் சந்தோஷ் ஜா மற்றும் இலங்கை தமிழரசுக் கட்சியின் பாராளுமன்ற உறுப்பினர்களான எஸ்.சிறிதரன், சார்ளஸ் நிர்மலநாதன் ஆகியோருக்கு இடையிலான சந்திப்பு வெள்ளிக்கிழமை (16) கொழும்பிலுள்ள இந்திய இல்லத்தில் நடைபெற்றது.

இச்சந்திப்பின்போது எதிர்வரும் ஜனாதிபதித் தேர்தல் குறித்து தமிழரசுக் கட்சிப் பிரதிநிதிகளிடம் கேட்டறிந்த உயர்ஸ்தானிகர் சந்தோஷ் ஜா, நாட்டின் சமகால அரசியல் களநிலைவரம், தமிழ் பொதுவேட்பாளர் களமிறக்கப்பட்டுள்ளமை, அதுகுறித்து தமிழ் மக்களின் நிலைப்பாடு, தமிழ் அரசுக் கட்சியின் நிலுவை வழக்கு உள்ளிட்ட விடயங்கள் தொடர்பிலும் கேட்டறிந்துகொண்டார்.

அதற்குப் பதிலளித்த சிறிதரன் மற்றும் சார்ள்ஸ் நிர்மலநாதன் ஆகியோர் இம்முறை ஜனாதிபதித் தேர்தலில் தமிழ் பொதுவேட்பாளர் ஒருவரை களமிறக்கவேண்டும் என்ற எண்ணப்பாடு தோற்றம் பெற்றமைக்கான காரணங்கள் மற்றும் அதுகுறித்த தமது நிலைப்பாடு பற்றி விரிவாக விளக்கமளித்தனர்.