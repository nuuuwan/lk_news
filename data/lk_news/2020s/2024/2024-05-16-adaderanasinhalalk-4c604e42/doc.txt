ස්ලොවේකියා අගමැතිට වෙඩි තැබූ සැකකරු ගැන තොරතුරු හෙළිවෙයි

දේශපාලන හමුවකින් අනතුරුව නැවත එමින් සිටියදී වෙඩි ප්‍රහාරයට ලක්වූ ස්ලොවේකියානු අග්‍රාමාත්‍ය රොබර්ට් ෆිකෝ ගේ තත්ත්වය යම්තාක් දුරට යහපත් අතට හැරී ඇතිබව ජාත්‍යන්තර මාධ්‍ය පවසයි.

71 හැවිරිදි පුද්ගලයෙක් ජනතාව අතර සිට වෙඩි පහර 5ක් අගමැතිවරයාට එල්ලකර තිබූ අතර ඊයේ ඔහුව පැය 5ක ශල්‍යකර්මයකට භාජනය කළ බව වෛද්‍යවරු පැවසූහ.

59 හැවිරිදි අගමැතිවරයාට වෙඩි තැබූ සැකකරුට එරෙහිව "මිනී මැරීමට උත්සාහ කළ" බවට චෝදනා ගොනු කිරීමට එරට පොලීසිය කටයුතු කර තිබුණි.

එම වෙඩි තැබීම දේශපාලනය මත ගැටුම් හේතුවෙන් සිදුකරන්නට ඇතැයි සැලකෙයි.

මේ අතර එම සැකකරු සම්බන්ධයෙන් තොරතුරු හෙළිකිරීමට එරට බලධාරීන් කටයුතු කර තිබුණි.

සැකකරු සාප්පු සංකීර්ණයක ආරක්ෂක නිලධාරියෙක් ලෙස කටයුතු කළ පුද්ගලයෙකි. ඔහු කාව්‍ය රචකයෙකි. එසේම ස්ලොවැක් ලේඛක සංගමයේ ආරම්භක සාමාජිකයෙකි.

ඔහු නිර්මාතෘ ලෙස කටයුතු කළ රේන්බෝ සාහිත්‍ය සංගමය ද එම ප්‍රහාරය හෙළාදැක තිබුණි.

මේ අතර එම සැකකරු සිය ෆේස්බුක් පිටුවේ සටහනක් තබමින් දක්වා තිබුණේ ඔහු රජයේ ප්‍රතිපත්ති සම්බන්ධයෙන් එකඟ නොවන බවයි.

ලෙවිස් නම් ගම්මානයේ පදිංචිකරුවෙක් වන සැකකරු සිය ලියාපදිංචි ගිනි අවියෙන් වෙඩි තැබීම සිදුකර තිබුණි.

එම වෙඩිතැබීම සම්බන්ධයෙන් සැකකරුගේ පුත්‍රයා පවසා ඇත්තේ, "ඇත්තටම ඔහු මොකක්ද කළේ කියලා හෝ ඇයි එහෙම කළේ කියලා මට හිතා ගන්න බෑ..." යනුවෙනි.