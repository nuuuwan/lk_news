இந்தியாவை வீழ்த்தி ஆசிய றக்பி 1ஆம் பிரிவு இறுதிப் போட்டிக்கு தகுதிபெற்றது இலங்கை

கொழும்பு குதிரைப் பந்தயத் திடலில் செவ்வாய்க்கிழமை (30) இரவு மின்னொளியில் நடைபெற்ற இரண்டாவது அரை இறுதிப் போட்டியில் இந்தியாவை 45 (7 ட்ரைகள், 5 கொன்வேர்ஷன்கள்) - 10 (ஒரு ட்ரை, ஒரு கொன்வேர்ஷன், ஒரு பெனல்டி) என்ற புள்ளிகள் வித்தியாசத்தில் அமோக வெற்றிகொண்ட இலங்கை, ஆசிய றக்பி முதலாம் பிரிவு இறுதிப் போட்டியில் கஸக்ஸ்தானை எதிர்த்தாட தகுதிபெற்றது.

இடைவேளையின்போது இலங்கை 21 - 3 என்ற புள்ளிகள் அடிப்படையில் முன்னிலை வகித்தது.

போட்டியின் 3ஆவது நிமிடத்தில் கிடைத்த பெனல்டியை தீப்பக் குமார் நேர்த்தியாக உதைத்து இந்தியாவை 3 - 0 என முன்னிலையில் இட்டார்.

ஆனால், அதன் பின்னர் ஆதிக்கம் செலுத்திய இலங்கை சார்பாக 15ஆவது நிமிடத்தில் புலஸ்தி தசநாயக்கவும் 16ஆவது நிமிடத்தில் சுதாரக்க டிக்கும்புரவும் டரைகள் வைக்க அவற்றுக்கான மேலதிப் புள்ளிகளை தரிந்த ரத்வத்த பெற்றுக்கொடுத்தார்.

32ஆவது நிமிடத்தில் சுதாரக்க டிக்கும்புர தனது 2ஆவது ட்ரையை வைத்ததுடன் அதற்கான  மேலதிப்   புள்ளிகளையும் தரிந்த ரத்வத்த பெற்றுக்கொடுத்தார். (21 - 3)

இடைவேளைக்குப் பின்னர் 44ஆவது நிமிடத்தில் புலஸ்தி தசநாயக்க தனது இரண்டாவது ட்ரையை வைக்க அதற்கான மேலதிகப் புள்ளிகள் பெறப்படவில்லை.

மெலும் 8 நிமிடங்கள் கழித்து தேனுக்க நாணயக்கார வைத்த ட்ரைக்கான மேலதிகப் புள்ளிகளை தரிந்த ரத்வத்த பெற்றுக்கொடுத்தார்.

இலங்கையின் ஆதிக்கம் தொடர 61ஆவது நிமிடத்தில் ஆகாஷ் மதுஷன்க அருமையான ட்ரை ஒன்றை வைத்தார்.

மறுநிமிடமே இந்தியாவின் ப்ரதீப் தன்வார் ட்ரை வைத்தார். அதற்கான மேலதிகப் புள்ளிகளை நரீஜ் பெற்றுக்கொடுத்தார்.

அதன் பின்னர் 73ஆவது நிமிடத்தில் ஆகாஷ் மதுஷன்க தனது இரண்டாவது ட்ரையையும் 75ஆவது நிமிடத்தில் தரிந்த ரத்வத்த ட்ரை ஒன்றையும் வைத்தனர்.

போட்டியின் கடைசி நிமிடத்தில் ட்ரை வைத்த ஹிருஷ நெத்மின அதற்கான மேலதிகப் புள்ளிகளையும் பெற இலங்கை 45 - 10 என்ற புள்ளிகள் வித்தியாசத்தில் இலகுவாக வெற்றிபெற்றது.

இன்றைய அரை இறுதிப் போட்டிகளில் வெற்றி பெற்ற இலங்கையும் கஸக்ஸ்தானும் ஆசிய றக்பி பிரதான பிரிவுக்கு தரமுயர்வதை இலக்காகக் கொண்டு எதிர்வரும் சனிக்கிழமை நடைபெறவுள்ள இறுதிப் போட்டியில் விளையாடவுள்ளன.