පෞද්ගලික සමාගමක් සඳ ජය ගනී

සඳේ දක්ෂිණ ධ්‍රැවය වෙත සාර්ථකව යානයක් ගොඩ බැස්සවීමට අමෙරිකාවේ පෞද්ගලික සමාගමක් සමත් වී තිබේ.

මෙය පෞද්ගලික සමාගමක් සඳ වෙත යානයක් ගොඩ බැස්සවූ පළමු අවස්ථාව වන අතරම 1972න් පසු එනම් වසර 52කින් පසු අමෙරිකාව සඳ වෙත යානයක් ගොඩ බැස්සවූ පළමු අවස්ථාව වීම ද විශේෂත්වයකි.

අමෙරිකාවේ හූස්ටන් පාදක කරගෙන ක්‍රියාත්මක ඉන්ටූටිව් මැෂීන්ස් පෞද්ගලික සමාගම සිය ප්‍රථම සඳ තරණ මෙහෙයුම ආරම්භ කළේ පසුගිය සතියේ දී ය.

ඒ යටතේ පසුගිය 15 වනදා සඳ වෙත යැවූ ඔඩිසියස් යානය කැනවරල් තුඩුවෙන් අභ්‍යාවකාශ ගත කෙරුණි.

ඔඩිසියස් යානය අද (23) සාර්ථකව සඳේ දක්ෂිණ ධ්‍රැවයට ගොඩ බැස්සවීමට ඉන්ටූටිව් මැෂීන්ස් පෞද්ගලික සමාගම සමත් විය.

සඳේ දූවිලි අංශුවල හැසිරීම ඇතුළු ශිත ජලය ඇති බවට විශ්වාස කෙරෙන සඳේ දක්ෂිණ ධ්‍රැවය පිළිබඳ පර්යේෂණ කිරීම ඉන්ටූටිව් මැෂීන්ස් සමාගමේ අරමුණ වේ.

ඒ අනුව, කිලෝමීටර 5ක උසකින් යුතු කඳුකර ස්ථානයක් ආසන්නේ මැලපර්ට් ලෙසින් හඳුන්වන ආවාට සහිත භූමියකට යානය ගොඩබස්සවා ඇත.

ඒ, අභ්‍යාවකාශ යානයක් සඳෙහි දකුණු කෙලවර වෙත ගිය වැඩිම දුර සනිටුහන් කරමිනි.

එම කලාපයේ කෙදිනකවත් හිරු එළිය පතිත නොවූ ඉතාමත් ගැඹුරු ආවාට ඇති බවට පැවසෙන අතර ඒවායෙහි ශීත ජලය පවතින බව විද්‍යාඥයින්ගේ විශ්වාසයි.

ඒවායින් ඉන්ධන සඳහා සහ ගගනගාමීන්ට ශ්වසනය සඳහා ඔක්සිජන් ලබාගැනීමේ හැකියාව පවතින බවද විද්‍යාඥයින් පවසයි.

ඔඩිසියස් යානය සමග අමෙරිකාවේ එම්බ්‍රි - රිඩල් ගගනගාමී විශ්වවිද්‍යාලයේ සිසුන් නිර්මාණය කළ ඊගල් කැම් නම් කැමරාව ද යවා ඇති අතර එය සඳේ පෘෂ්ඨයට මීටර 30ක් පමණ තිබියදී සැලසුම් කර ඇති පරිදි යානයෙන් වෙන්වී ගොස් තිබේ.

ඔඩිසියස් යානය සඳ වෙත ගොඩබසින ආකාරය රූපගත කරගැනීම එහි අරමුණ වී තිබූ අතර එය ද සාර්ථක වූ බව එම්බ්‍රි - රිඩල් ගගනගාමී විශ්වවිද්‍යාල පවසයි.

කෙසේ වුව ද ඉන් ලබා ගත් වීඩියෝව පිළිබඳව මෙතෙක් වාර්තා වී නැත.