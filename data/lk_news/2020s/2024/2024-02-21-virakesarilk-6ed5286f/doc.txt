சபாநாயகர் தொடர்பான நம்பிக்கை இழக்கப்பட்டிருக்கிறது - எதிர்க்கட்சித் தலைவர்

நிகழ்நிலை காப்புச்சட்டத்துக்கு உயர் நீதிமன்றம் முன்வைத்திருந்த திருத்தங்களுக்கு என்ன நடந்தது என்பதை அரசாங்கம் தெளிவுபடுத்த வேண்டும்.  உயர் நீதிமன்றத்தின் தீர்வுகளை செயற்படுத்தாமல் இருப்பதன் மூலம் சபாநாயகர் தொடர்பான நம்பிக்கை இல்லாமல் போயிருக்கிறது என எதிர்க்கட்சித் தலைவர் சஜித் பிரேமதாச தெரிவித்தார்.

பல்வேறு சட்டமூலங்கள் தொடர்பாக உயர் நீதிமன்றம் தனது தீர்மானங்களை பாராளுமன்றத்துக்கு அனுப்பிவைக்கிறது. அவ்வாறு அனுப்பப்படும் நீதிமன்ற தீர்வுகளை அச்சிடுமாறும் சபையில் தெரிவிக்கப்படுகிறது. ஆனால் அவை சட்டமூலமாக அமையும்போது குறித்த உயர் நீதிமன்ற  திருத்தங்கள் திருத்தப்படுவதில்லை. அதனால் தான் சபாநாயகர் தொடர்பான நம்பிக்கை இல்லாமல் போயிருப்பதாக நாங்கள் தெரிவித்து வருகிறோம்.

குறிப்பாக நிகழ்நிலை காப்புச் சட்டமூலத்தை பாராளுமன்றத்தில் அனுமதித்துக்கொள்ளும்போது, குறித்த சட்டமூலத்துக்கு உயர் நீதிமன்றம் முன்வைத்திருந்த திருத்தங்கள் அதில் உள்வாங்கப்பட்டிருக்கவில்லை. குழு நிலையின்போது அதனை மேற்கொள்ள வேண்டிய எந்த விடயங்களை மேற்கொள்ளவில்லை. சட்டமூலங்கள் தொடர்பாக உயர் நீதிமன்றத்தின் தீர்ப்புகள் மற்றும் பரிந்துரைகளை செயற்படுத்துவதற்கு நாங்கள் கடமைப்பட்டுள்ளோம்.

அதனால் நிகழ்நிலை காப்புச் சட்டத்தில் உயர் நீதிமன்றம் 9 சந்தர்ப்பங்களில்  பரிந்துரை செய்திருந்த திருத்தங்கள் ஒன்றுகூட செயற்படுத்தப்படவில்லை. அதனால் அந்த திருத்தங்களுக்கு என்ன நடக்கிறது என்பதை அரசாங்கம் தெளிவுபடுத்த வேண்டும் என்றார்.

என்றாலும் எதிர்க்கட்சித் தலைவரின் கேள்விக்கு பதிலளிக்க விடயத்துக்கு பொறுப்பான அமைச்சர் சபையில் இருக்கவில்லை. என்றாலும் சபை முதல்வர் மற்றும் ஆளும் கட்சி பிரதமகொறடா ஆகியோர் சபையில் இருந்தபோதும் யாரும் அதற்கு பதிலளிக்க முன்வரவில்லை என்பது குறிப்பிடத்தக்கதாகும்.