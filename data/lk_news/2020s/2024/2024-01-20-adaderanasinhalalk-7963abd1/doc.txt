ජනපති අප්‍රිකානු කලාපයේ නායකයන් සමඟ සාකච්ඡාවක

උගන්ඩාවේ කම්පාලා නුවර පැවැත්වෙන නොබැඳි ජාතීන්ගේ සමුළුවට සමගාමී ව ජනාධිපති රනිල් වික්‍රමසිංහ මහතා අප්‍රිකානු කලාපයේ සිටින ගෝලීය දකුණේ රටවල නායකයන් සහ නියෝජිතයන් කිහිප දෙනෙකු සමඟ ඊයේ (19) ද්විපාර්ශ්වික සාකච්ඡාවල නිරත විය.

ජනාධිපති රනිල් වික්‍රමසිංහ මහතා සහ දකුණු අප්‍රිකානු ජනාධිපති සිරිල් රමපෝසා (Cyril Ramaphosa) මහතා අතර හමුවක් ඊයේ (19) පස්වරුවේ පැවැත්විණි.

මෙහි දී දකුණු අප්‍රිකානු ජනාධිපතිවරයා ජනාධිපති රනිල් වික්‍රමසිංහ මහතා ව ඉතා සුහදශීලි ව පිළිගත් අතර, අනතුරු ව නායක දෙපොළ ද්විපාර්ශ්වික සාකච්ඡාවලට එක් වූහ.

මේ අතර, ටැන්සානියාවේ අග්‍රාමාත්‍ය කසීම් මජලිවා (Kassim Majaliwa) මහතා ද ජනාධිපති රනිල් වික්‍රමසිංහ මහතා හමු වී දෙරට අතර ද්විපාර්ශ්වික සබඳතා පුළුල් කර ගැනීම පිළිබඳ සාකච්ඡා කළේය.

එමෙන්ම බහමාස් අග්‍රාමාත්‍ය පිලිප්.ඊ.ඩේවිස් (Philip E. Davis) මහතා, ඉතියෝපියාවේ අග්‍රාමාත්‍ය අබේ අහමඩ් (Abiy Ahmed) මහතා, බෙනින් ජන රජයේ උපජනාධිපති මාරියම් චාබි තලතා (Mariam Chabi Talata) මහත්මිය ද ජනාධිපති රනිල් වික්‍රමසිංහ මහතා හමු වී ද්විපාර්ශ්වික සාකච්ඡාවල නිරත විය.