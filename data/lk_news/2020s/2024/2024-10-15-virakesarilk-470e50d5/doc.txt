அவசிய தேவைகருதிய திட்டங்கள் மக்களைச் சென்றடைய வேண்டும் - அரவிந்தகுமார் ஜனாதிபதிக்கு கடிதம்

பொது மக்களுக்கு சென்றடைய வேண்டியதான பலாபலன்கள் அவர்களை சென்றடைய வேண்டும் என்ற ஜனாதிபதியான தங்களது எண்ணக்கருவின் பிரகாரம் பதுளை மாவட்டத்தை அடிப்படையாகக் கொண்டு இடைநிறுத்தப்பட்டுள்ள அடிப்படைத் தேவைகள் கருதிய செயற்றிட்டங்கள் மக்களை சென்றடையும் வகையில் நடவடிக்கைகளை முன்னெடுப்பதற்கு ஏற்றவாறு ஆவன செய்யுமாறு பதுளை மாவட்டத்தில் ஐக்கிய தேசிய கூட்டமைப்பின் தராசு சின்னத்தில் களமிறங்கியுள்ள முன்னாள் கல்வி இராஜாங்க அமைச்சர் அருணாச்சலம் அரவிந்தகுமார் ஜனாதிபதி அநுரகுமார திஸாநாயக்கவிடம் கோரிக்கை விடுத்துள்ளார்.

நாட்டின் ஒன்பதாவது நிறைவேற்று அதிகாரம் கொண்ட ஜனாதிபதியாக பதவியேற்றுள்ள தங்களுக்கு நான் சார்ந்த பதுளை மாவட்ட மக்களின் சார்பில் முதலாவதாக வாழ்த்துக்களை தெரிவித்துக்கொள்கிறேன்.

தாங்கள் கொண்டிருக்கும் கொள்கைக்கு மதிப்பளிப்பவனாகவும் நாட்டு மக்கள் பெற்றுக் கொடுத்திருக்கின்ற ஆணையின் பிரகாரம் நாட்டின் தலைவராக மக்களின் தேவை அறிந்து அவர்களுக்கு ஆற்றுகின்ற பணிகளுக்காக தங்களுக்கு எல்லா சக்தியும் தைரியமும் கிடைக்க வேண்டும் என்று பிரார்த்திப்பதோடு பதுளை மாவட்ட மக்களின் பிரதிநிதி என்ற வகையில் உங்களுடைய அனைத்து நடவடிக்கைகளுக்கும் எனது பூரணத்துவமான ஒத்துழைப்புக்களை வழங்குவதற்கு தயாராக இருக்கிறேன் என்பதையும் இங்கு கூறிவைக்க விரும்புகிறேன்

மேலும், முன்னைய அரசாங்கத்தின் அபிவிருத்தி வேலைத்திட்டத்தின் கீழாக பதுளை மாவட்டத்தின் குறிப்பாக பதுளை மாவட்ட பெருந்தோட்ட பிரதேசங்களின்  அடிப்படை உட்கட்டமைப்பு வசதிகளை  மேம்படுத்தும் பொருட்டு எனது முயற்சி மற்றும் இயலுமையின் பெயரால் நிதி ஒதுக்கீடு மேற்கொள்ளப்பட்டிருந்தது.

இதன்படி முன்வைக்கப்பட்டிருந்த வேலைத் திட்டங்களில் அனேகமானவை  முடிவுறுத்தப்பட்டிருக்கின்ற நிலையில்  மேலும் பல வேலை திட்டங்கள் உடன்படிக்கை கைச்சாத்திடப்பட்டதன் பின்னணியில் தங்களது பணிப்புரையின் பேரில் அந்த அபிவிருத்தி வேலைத் திட்டங்கள் இடைநிறுத்தப்பட்டுள்ளதாக  பிரதேச செயலகங்களின் ஊடாக அறிந்து கொள்ளக் கூடியதாக இருக்கிறது.

நிலைமை இப்படியிருக்க பதுளை மாவட்டத்தில் அடையாளம் காணப்பட்டுள்ள மதஸ்லங்கள் மற்றும் பொதுத்தேவைகளின்பாலான புனர்நிர்மாணப் பணிகளுக்கான மூலப்பொருட்களைப் பெற்றுக் கொள்வதற்கு பணம் செலுத்தப்பட்டு அவை குறித்த மதஸ்லங்களை சென்றடையவிருந்த சந்தர்ப்பத்தில் ஜனாதிபதித் தேர்தல் அறிவிக்கப்பட்டதால் தேர்தல்கள் ஆணையாளரது பணிப்புரையின் பேரில் அந்த திட்டம் தற்காலிகமாக இடை நிறுத்தப்பட்டது.

எனினும் ஜனாதிபதித் தேர்தல் நிறைவடைந்ததன் பின்னர் மேற்படி மூலப்பொருட்கள் மதஸ்தலங்களுக்கு வழங்கப்படும் என்று அறிவிக்கப்பட்டிருந்த போதிலும் ஜனாதிபதித் தேர்தலின் பின்னர் பாராளுமன்றத் தேர்தல் அறிவிக்கப்பட்ட நிலையில் அந்த நடவடிக்கை மீண்டும் பிற்போடப்பட்டது.

இச்செயற்றிட்டமானது எந்தவகையிலும் தனிமனித இலாபம் கருதியதல்ல என்கின்ற அதேவேளை மக்களின் அவசியமானதும் அடிப்படைத் தேவைகளினிமித்த மானதுமான செயற்பாடாகும்.

எப்படியிருப்பினும் அந்தவகையில் பொது மக்களுக்கு சென்றடைய வேண்டியதான பலாபலன்கள் அவர்களை சென்றடைய வேண்டும் என்றதான தங்களது எண்ணக்கருவின் பிரகாரம் மேற்குறித்த கருத்திட்டத்தின் கீழான செயற்றிட்டங்கள் மக்களை சென்றடையும் வகையில் நடவடிக்கைகளை முன்னெடுப்பதற்கு ஏற்றவாறு ஆவன செய்யுமாறு தயவாக கோரிநிற்கிறேன் எனக் குறிப்பிட்டுள்ளார்.

இக்கடிதத்தின் பிரதிகள் பதுளை மாவட்ட அரசாங்க அதிபர் மற்றும் பிரதேச செயலாளர்களும் அனுப்பி வைக்கப்பட்டுள்ளன.