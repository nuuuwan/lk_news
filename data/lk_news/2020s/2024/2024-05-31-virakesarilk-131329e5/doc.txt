டயலொக் பாடசாலைகள் றக்பி லீக் 2024: முதலாம் பிரிவில் 42 அணிகள், இரண்டாம் பிரிவில் 12 அணிகள், மூன்றாம் பிரிவில் 29 அணிகள்

இளம் விளையாட்டு வீரர்களின் திறமைகளை ஊக்குவிப்பதிலும் எதிர்கால சம்பியன்களை உருவாக்குவதிலும் அர்ப்பணிப்புடனும் பொறுப்புணர்வுடனும் செயற்பட்டு வரும் இலங்கையின் முதன்மை இணைப்பு வழங்குநரான டயலொக் ஆசிஆட்டா பிஎல்சி, இந்த வருடமும் டயலொக் பாடசாலகள் றக்பி லீக் போட்டிக்கு அனுசரணை வழங்குகிறது.

2024ஆம் ஆண்டுக்கான டயலொக் பாடசாலைகள் றக்பி லீக்கில் மூன்று பிரிவுகளில் 83 பாடசாலை அணிகள் பங்குபற்றுகின்றன. இலங்கை பாடசாலைகள் றக்பி வரலாற்றில் அதிகளவிலான அணிகள் பங்குபற்றுவது இதுவே முதல் தடவையாகும்.

நடப்பு லீக் மற்றும் நொக் அவுட் சம்பியனான புனித பேதுருவானவர் கல்லூரி உட்பட 16 பாடசாலை அணிகள் முதலாம் பிரிவில் இரண்டு அடுக்குகளில் பங்குபற்றுகின்றன. இந்த வருட முற்பகுதியில் நடைபெற்ற அணிக்கு எழுவர் றக்பி போட்டியிலும் புனித பேதுருவானவர் கல்லூரி சம்பியனாகியிருந்தது.

முன்னாள் லீக் சம்பியன் புனித சூசையப்பர் கல்லூரிக்கும் கண்டி வித்யார்த்த கல்லூரிக்கும் இடையில் ஹெவ்லொக் பார்க் மைதானத்தில் ஜூன் 14ஆம் திகதி நடைபெறவுள்ள போட்டியுடன் இந்த வருட டயலொக் பாடசாலைகள் றக்பி லீக் ஆரம்பமாகவுள்ளது.

கடந்த வருடம் முதலாம் பிரிவு இரண்டாவது அடுக்கில 2 குழுக்களில் சம்பியனான தேர்ஸ்டன் கல்லூரியும் கண்டி ஸ்ரீ சுமங்கல கல்லூரியம் முதலாம் பிரிவுக்கு தரம் உயர்த்தப்பட்டுள்ளன.

இந்த விடயங்கள் விளையாட்டுத்துறை அமைச்சின் டன்கன் வைட் கேட்போர்கூடத்தில் நடைபெற்ற ஊடக சந்திப்பில் வெளியிடப்பட்டது.

இந்த ஊடக சந்திப்பின்போது டயலொக் பாடசாலைகள் றக்பி லீக் 2024 போட்டிக்கான அனுசரணை உதவுத் தொகையை விளையாட்டுத்துறை அமைச்சர் ஹரின் பெர்னாண்டோ, கல்வி அமைச்சர் கலாநிதி சுசில் பிரேமஜயன்த ஆகியோர் முன்னிலையில் இலங்கை பாடசாலகள் றக்பி சங்கத் தலைவர் கமல் ஆரியசிங்கவிடம் டயலொக் ஆசியாட்டா குழுமத்தின் தலைமை சந்தைப்படுத்தல் அதிகாரி லசன்த தேவரப்பெரும கையளித்தார். டயலொக் ஆசியாட்டா குழுமத்தின் சந்தைப்படுத்தல் வர்த்தக நாமம் மற்றும் ஊடகப்பிரிவு உதவித் தலைவர் ஹர்ஷ சமரநாயக்கவும் பிரசன்னமாகியிருந்தார்.

முதலாம் பிரிவு ஏ அடுக்கு குழ 1இல் இஸிபத்தன, கண்டி புனித அந்தோனியார், டி.எஸ். சேனாநாயக்க, கண்டி திரித்துவம், பரி. தோமஸ், விஞ்ஞானம், கண்டி தர்மராஜ, கண்டி ஸ்ரீ சுமங்கல ஆகிய கல்லூரி அணிகள் இடம்பெறுகின்றன.

ஏ அடுக்கு குழ 2இல் நடப்பு சம்பியன் புனித பேதுருவானவர், றோயல், புனித சூசையப்பர், வெஸ்லி, கண்டி வித்யார்த்த, ஸாஹிரா, கண்டி கிங்ஸ்வூட், தேர்ஸ்டன் ஆகிய கல்லூரி அணிகள் இடம்பெறுகின்றன.

ஒவ்வொரு அணியும் முதல் சுற்றில் தலா 7 போட்டிகளில் விளையாடும். ஒவ்வொரு வார இறுதியிலும் 7 வாரங்களுக்கு போட்டிகள் நடைபெறும். முதல் சுற்று ஜூலை 18ஆம் திகதி நிறைவடையும்.

முதலாம் பிரிவில் லீக் சுற்று நிறைவடைந்ததும் அவற்றில் பெற்ற புள்ளிகளுடன் இரண்டு குழுக்களிலும் முதல் இரண்டு இடங்களைப் பெறும்  அணிகள் சுப்பர் சுற்றில் பங்குபற்ற தகுதிபெறும். சுப்பர் சுற்றில் நான்கு போட்டிகள்  நடத்தப்பட்டு எந்த அணி முதலிடத்தை அடைகின்றதோ அந்த அணி டயலொக் பாடசாலைகள் றக்பி லீக் சம்பியானாகும்.

இதேவேளை முதலாம் பிரிவு பி அடுக்கில் 2 குழுக்களில் தலா 7 அணிகளும் சி அடுக்கில் 2 குழுக்களில் தலா 6 அணிகளும் இரண்டாம் பிரிவில் 2 குழுக்களில் தலா 6 அணிகளும் மூன்றாம் பிரிவில் 9 குழுக்களில் 29 அணிகளும் பங்குபற்றுகின்றன.

டயலொக் பாடசாகைலள் றக்பி லீக்கின் மிக முக்கிய போட்டிகளை Dialog Television - ThePapare TV  (அலைவரிசை எண் 63),ThePapare TV HD  (அலைவரிசை எண் 126),  Dialog ViU மற்றும்  Thepapare.com இல் நேரடியாக ஒளிபரப்புவதற்கான ஏற்பாடுகளை டயலொக் ஆசிஆட்டா பிஎல்சி   செய்துள்ளது. இது சமகால மற்றும் பழைய மாணவர்கள், பெற்றோர்கள், ஆதரவாளர்கள், நலன்விரும்பிகள் ஆகியோரின் றக்பி ஆர்வத்தை பூர்த்தி செய்வதாக அமைகிறது.