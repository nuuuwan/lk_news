එකම තැනින් හමුවූ වනඅලි සිරුරු 7 ගැන දුක හිතෙන කතාවක්

පොළොන්නරුව ජලගැලීම් නිම්න ජාතික වනෝද්‍යානයේ හඳපාන්විල විල්ලුවේ තිබී මියගිය වනඅලි හත්දෙනෙකුගේ සිරුරු හමුවී තිබේ.

මෙලෙස මියගොස් ඇත්තේ අවුරුදු 8ත් 10ත් අතර වයසේ පසුවන අලි පැටවුන් පස් දෙනෙකු සහ අවුරුදු 30ත් 35ත් අතර වයසේ පසුවන වන අලින් දෙදෙනෙක් බවට සැලකේ.

වනජීවි නිලධාරීන් පවසන්නේ ජලගැලීම් නිම්න ජාතික වනෝද්‍යානයේ සැරිසරන වනඅලි රංචුවක් ඕඩේ ඇළ හරහා මාරුවීමට යෑමේදී සැඩපහරට හසුවී ගසාගෙන ගොස් මඩෙහි එරී මියයන්නට ඇති බවය.

මේ අතර, මාවනැල්ල පහළ කඩුගන්නාව ප්‍රදේශයේ ප්‍රධාන මාර්ගයට ඉහළින් ඇති ගල්, මාර්ගයට පෙරලීමේ අවදානමක් පැවතීම හේතුවෙන් එම ගල් වහාම ඉවත් කිරීමට අවධානය යොමුව තිබේ.

කෑගල්ල දිස්ත්‍රික් ආපදා ඒකකයේ නිලධාරීන් අද එහි පැමිණ අනතුරු ඇඟවීම් පුවරු සවිකිරීමට පියවර ගෙන තිබුණි.

එමෙන්ම කොළඹ, ගම්පහ ,කළුතර ,මහනුවර ,කෑගල්ල ,නුවරඑළිය සහ රත්නපුර යන දිස්ත්‍රික්කයන් 7ට අදාලව නිකුත් කර ඇති නායයාමේ අනතුරු ඇඟවීම් තවදුරටත් බලපැවැත් වේ.

මේ අතර, අයහපත් කාලගුණය හමුවේ සිදුවූ පුද්ගල මරණ සංඛ්‍යාව මේ වනවිට 9 දක්වා ඉහළගොස් තිබේ.

ආපදා කළමනාකරණ මධ්‍යස්ථානයේ දත්තවලට අනුව අයහපත් කාලගුණය හේතුවෙන් පුද්ගලයින් 45,344ක් පමණ පීඩාවට ලක්ව සිටින අතර නිවාස 2,797කට අර්ධ හානි සිදුව ඇත.

පවතින අධික සුළං හමුවේ අද (26) දිනයේදීත් මුහුදු යෑමෙන් වැළකී සිටින ලෙස ධීවර සහ නාවික ප්‍රජාවට දැනුම් දී තිබේ.