වී කන්න ආ රිළා රංචුව මිදුලේ සිටි දැරියව සපා කයි

අලි මදිවට රිළවුන්ගෙන් සිදුවන කරදර වින්නැහි නම් දැන් එමටය. ගෙදරක වගාවක් වාගේම වත්ත පිටියක දෙයක් හරිහැටි පරිස්සම් කරගන්නට නොහැකි වී ඇත්තේ කැලෑවල්වලට වඩා රිළවුන් දැන් ජීවත් වන්නේ ගම්මානවල නිසාය.

නිවෙසේ මිදුලක සිටි නව හැවිරිදි දැරියකගේ ඇඟට රිළව් රංචුවක් පැන සපාකෑමේ සිද්ධියක් මාවනැල්ල ප්‍රදේශයෙන් ඊයේ (23 ) වාර්තා වන්නේ ඔය අතරතුරදීය.

“මම ඒ මොහොතේ වී තම්බලා මිදුලේ වේළමින් සිටියා. පාසල් යන මාගේ පුතා වී කන්න රිළව් පනින නිසා එළවමින් හිටියේ. ඒ වෙලාවේ දුව මිදුලේ හිටියේ. දුව ඉන්න තැනට රිළව් හතර දෙනෙක් ඇවිත් මෙයාගේ ඇඟට පැනපු ගමන් මෙයා දුවන්න ලැස්ති වෙනකොට මිදුලේ ඇද වැටුණා. එතකොට කකුලේ කලවා ප්‍රදේශයේ රිළව් සපා කළා තිබුණා.

උන් මිනිස්සු අපිටත් බය නැහැ. පුතා තමයි ගෙදර තිබුණු රෙක්කේ ගෙනත් රිළවුන්ට ගහලා එළවා ගත්තේ. සිද්ධියෙන් පස්සේ අපි ඉක්මනින් දුවව මාවනැල්ල රජයේ රෝහලට අරන් ගියා. දොස්තර මහත්තයා අපිට කිව්වා රිළව්ට ලේ රස වැටුනොත් දිගින් දිගටම දරුවන් වගේම මිනිස්සු සපා කන්න බැරි නැහැ කියලා"

දැනට වැඩි වශයෙන් රිළව් ග්‍රහණය වැඩි වී සිටින කෑගල්ල දිස්ත්‍රික්කයේ බොහෝ ප්‍රදේශවල ජනතාව රිළව් නිසා දැඩි පීඩාවකට පත්ව සිටිති.

බලධාරීන්ට මේ සම්බන්ධයෙන් කොතෙක් දැනුවත් කර තිබුණත් මේ දක්වාම විසදුම් ලැබී නැති බවත් ඔවුහු පවසති.

කෑගල්ල දිස්ත්‍රික්කයේ පමණක් රිළා ගහණය ලක්ෂය ඉක්මවා ගොස් ඇති‍ බව දිස්ත්‍රික් ලේකම් කාර්යාලය පසුගියදා අනාවරණය කළේ මේ අතරේදීය.