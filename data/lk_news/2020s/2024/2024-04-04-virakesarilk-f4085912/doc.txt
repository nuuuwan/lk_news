இஸ்ரேல் மனிதாபிமான பணியாளர்களின் வாகனங்களை இலக்குவைத்து தாக்கியது -வேல்ட் சென்ரல் கிச்சன் அமைப்பின் ஸ்தாபகர் குற்றச்சாட்டு

இஸ்ரேலின் தாக்குதலில்  மனிதாபிமான பணியாளர்களை இழந்த வேல்ட் சென்ரல் கிச்சன் அமைப்பின் தலைவர் ஜோசே அன்ரெஸ் இஸ்ரேல் தனது பணியாளர்கள் பயணம் செய்துகொண்டிருந்த வாகனங்களை இலக்குவைத்து தாக்கியது என குறிப்பிட்டுள்ளார்.

நான் ஸ்தாபித்த வேல்ட் சென்ரல் கிச்சன்  இஸ்ரேலிய படையினருடன் தெளிவான தொடர்பாடல்களை கொண்டிருந்தது எனது பணியாளர்கள் பயணிக்கின்றனர் என்பது இஸ்ரேலிற்கு தெரிந்திருந்தது என அவர் ரொய்ட்டர் செய்திச்சேவைக்கு தெரிவித்துள்ளார்.

இது குண்டு தவறான இடத்தில் விழுந்த துரதிஸ்டவசமான சம்பவம் இல்லை என அவர் தெரிவித்துள்ளார்.

எங்கள் வாகனங்களின்  மேற்பகுதியில் இலச்சினைகள் தெளிவாக பதிக்கப்பட்டிருந்தன இதன் மூலம் நாங்கள் யார் என்பதையும் என்ன செய்துகொண்டிருக்கின்றோம் என்பதையும் தெளிவாக தெரிவித்திருந்தோம் எனவும் ஜோசே அன்ரஸ் தெரிவித்துள்ளார்.

எங்கள் வாகனத்தொடரணி எங்குநிற்கின்றது என்பது இஸ்ரேலிய இராணுவத்தினருக்கு தெரிந்திருந்தது எனவும் குறிப்பிட்டுள்ள அவர் அமெரிக்காவும் கொல்லப்பட்ட பணியாளர்களின் நாடுகளும் விசாரணைகளை முன்னெடுக்கவேண்டும் என வேண்டுகோள் விடுத்துள்ளார்.

யுத்தசூன்ய பிரதேசத்தில் அவர்கள் எங்களை இலக்குவைத்தனர் அந்த பகுதி இஸ்ரேலிய படையினரின் கட்டுப்பாட்டின் கீழ் காணப்பட்டது மூன்று வாகனங்களில் எங்கள் அணியினர் பயணிக்கின்றனர் என்பது அவர்களுக்கு தெரியும் எனவும் அவர் தெரிவித்துள்ளார்.