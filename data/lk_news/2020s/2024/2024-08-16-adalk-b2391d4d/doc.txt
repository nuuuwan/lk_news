දිලිත්ගේ මැතිවරණ ව්‍යාපාරයේදි උදයට ලැබුණ තනතුර

සර්වජන අපේකෂක ව්‍යවසායක නීතිඥ දිලිත් ජයවීර මහතාගේ මැතිවරණ මෙහෙයුම් ප්‍රධානි ලෙස පාර්ලිමේන්තු මන්ත්‍රී උදය ගම්මන්පිල මහතා පත්කර තිබේ. අද කොළඹදී පැවැති මාධ්‍ය හමුවකදී උදය ගම්මන්පිල මහතා ප්‍රකාශ ‌කළේ දිලිත් ජයවිර මහතගේ මැතිවරන  මාධ්‍ය ප්‍රධානි ලෙස පාර්ලිමේන්තු මන්ත්‍රි ගාමිණි වලේබොඩ මහතාග මාධ්‍ය ප්‍රකාශක ලෙස තරුණ මාධ්‍යවේදියෙකු වන දනිඳු විතානවසම් මහතාවත් පත් කර ඇති බවයි.

මෙහිදී වැඩිදුරටත් අදහස් දැක්වු උදය ගම්මන්පිල මහතා පැවැසුවේ "දිලිත් ජයවීර මැතිතුමාගේ ජය සහතික කරන ප්‍රචාරක රැළි මාලාවේ මංගල රැළිය අගෝස්තු 17 වන සෙනසුරාදා යාපනයේ රක්කා පාර පිට්ටනියේ පැවැත්වීමට සංවිධානය කර තිබෙනවා.  ජාතික මට්ටමේ දේශපාලන සංධානයක් යාපනයෙන් සිය ජනපති සටන අරඹන්නේ ඉතිහාසයේ පළමු වතාවටයි.  අපි යාපනයට යන්නේ ජාත්‍යන්තර බලවේග වලට උවමනාවට සිංහල දෙමළ ජනතාව අතර භේදය වෛරය වපුරලා මේ රට දෙපළු කරලා යාපනය වෙනත් රටක ප්‍රධාන නගරය කරන්න දරපු උත්සාහය පරාජය කරන්න අපි දායක වුණු නිසා.  මේ රට අත්හැර ගිය පිරිසකගේ මුදල් වලින් ජාත්‍යන්තර බලවේග වල මුදල් වලින් හැමදාමත් ජාතිවාදය වපුරලා පාර්ලිමේන්තු එන දෙමළ ජාතික සංධානයේ ජාතිවාදි දේශපාලනය පරාජය කිරීම අවශ්‍ය නිසා.

ඉදිරියේ දී රට පුරා පැවැත්වෙන රැළි වල දී දිලිත් ජයවීර මැතිතුමා අනෙකුත් අපේක්ෂකයින්ගෙන් වෙනස් වෙන්නේ කොහොමද කියන එක අපි පැහැදිලි කරන්න බලාපොරොත්තු වෙනවා.  දිලිත්ගේ මැතිවරණ ප්‍රකාශනය වෙනස්.  ප්‍රතිපත්ති ප්‍රකාශයක් වෙනුවට උපායමාර්ගික වැඩසටහනක් ඉදිරිපත් කරලා තිබෙන්නේ දිලිත් විතරයි.  දිලිත්ගේ වගවීම වෙනස්.  තමන් දුන් පොරොන්දු ඉටු නොකලොත් නඩු පවරන්න අවස්ථාව ජනතාවට ලබා දෙන බව කියන්නේ දිලිත් විතරයි.  දිලිත්ගේ රට හදන දැක්ම වෙනස්.  භෞතික සංවර්ධනයෙන් නොනැවති මානසික සහ අධ්‍යාත්මික සංවර්ධනයක් ඇති සතුටු දැයක් හදන බව කියන්නේ දිලිත් විතරයි.  දිලිත්ගේ උපාය වෙනස්.  ව්‍යවසායක රාජ්‍යයක් හරහා රට හදන බව කියන්නේ දිලිත් විතරයි.  කෙටියෙන් කිව්වොත් අනිත් අපේක්ෂකයින්ට සාපේක්ෂව දිලිත්ගේ හැමදේම වෙනස්." යනුවෙනි.