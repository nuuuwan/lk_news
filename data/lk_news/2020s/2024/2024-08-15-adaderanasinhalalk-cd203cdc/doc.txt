එක්සත් ලංකා පොදුජන පක්ෂයේ සභාපති සහ ලේකම් රිමාන්ඩ්

ජනක රත්නායක මහතාට එක්සත් ලංකා පොදු ජන පක්ෂයේ ජනාධිපති අපේක්ෂකත්වය ලබාදීම සඳහා රුපියල් කෝටි 03ක අල්ලසක් ලබාගත්තේ යැයි සැකපිට අත්අඩංගුවට ගත් එම පක්ෂයේ සභාපතිවරයා හා ලේකම්වරයා ලබන 27 වනදා දක්වා රක්ෂිත බන්ධනාගාරගත කිරීමට කොළඹ මහෙස්ත්‍රාත් අධිකරණය අද (15) නියම කළේය.

ඊයේ (14) අත්අඩංගුවට ගත් අදාළ පක්‍ෂයේ ලේකම් නිහාල් ප්‍රේම කුමාර සහ සභාපති රුවන්තිලක පේදුරු ආරච්චි ඇතුළු එම පක්ෂයේ විධායක සභිකයින් අටදෙනා අධිකරණයට ඉදිරිපත් කරනු ලැබීය.

අල්ලස් කොමිසමේ නිලධාරීන් අධිකරණය හමුවේ කරුණු දක්වමින් පැමිණිලිකාර ජනක රත්නායක මහතාට එක්සත් ලංකා පොදු ජන පක්ෂයේ ජනාධිපති අපේක්ෂකත්වය ලබාදීම සඳහා රුපියල් කෝටි තුනක මුදලක් ඉල්ලා මෙම සැකකරුවන් විසින් රාජගිරියේ පිහිටි වැලිකඩ ප්ලාසා ගොඩනැගිල්ලේදී එම මුදල් ලබාගත් අවස්ථාවේදී ඔවුන් අත්අඩංගුවට ගත් බව සඳහන් කළේය.

මෙම අත්අඩංගුවට ගැනීමට පෙර අල්ලස් කොමිසමේ උපාය දූතයින් දෙදෙනෙකු යොදවා පුළුල් විමර්ශනයක් සිදු කිරීමෙන් අනතුරුව මොවුන් අත්අඩංගුවට ගත් බව සඳහන් කළ එම නිලධාරින් රුපියල් 5000/- බැගින් වූ නෝට්ටු මිටි 60 කින් සමන්විත මල්ලක් සැකකරුවන් විසින් පැමිණිලිකරුගෙන් ලබාගෙන එය ගණන් කරමින් සිටියදී ඔවුන්ව අත්අඩංගුවට ගත් බවත් සඳහන් කර තිබේ.

මෙම සිද්ධියට අදාළ ව වැදගත් ප්‍රකාශ කීපයක් සටහන් කර ගැනීමට ඇති බවත් ලේඛන ගණනාවක් ලබා ගැනීමට අවශ්‍යව තිබෙන බවත් සඳහන් කළ අල්ලස් කොමිසමේ නිලධාරීන් ඒ අනුව විමර්ශන කටයුතු අවසන් වන තෙක් අදාළ සැකකරුවන් රක්ෂිත බන්ධනාගාර ගත කරන ලෙසත් ඉල්ලා සිටියේය.

සැකකරුවන් වෙනුවෙන් පෙනී සිටි නීතිඥවරු අල්ලස් කොමිසමේ නිලධාරීන් එල්ල කළ චෝදනා ප්‍රතික්ෂේප කළහ.

තම සේවාදායකයින්ගේ පක්ෂයේ ජනාධිපති අපේක්ෂකවරයා වශයෙන් ජනක රත්නායක මහතා නම් කර තිබූ බවත් ඔහුට පූර්ණ සහාය ලබාදීමට සැකකරුවන් එකඟ වී සිටි බව නීතිඥවරයා සඳහන් කළේය.

ඒ අනුව රට පුරා සංවිධාන කටයුතු ආරම්භ කරන ලෙස ජනක රත්නායක මහතා මෙම සැකකරුවන්ට දැනුම් දුන් බවත් ඊට අවශ්‍ය මුදල් තමන් ලබාදෙන බව පැවසූ බවත් නීතිඥවරු පැවසූහ.

අත්අඩංගුවට පත්වන අවස්ථාවේදී  සැකකරුවන් විසින් කිසිදු ආකාරයක මුදල් ලබා ගැනීමක් කර නොතිබූ බවත් ඒ අනුව අල්ලස් කොමිසම ඉදිරිපත් කරන මෙම පැමිණිල්ල පදනම් විරහිත බවත් නීතිඥවරු පෙන්වා දුන්හ.

ඉදිරිපත් වූ සියලු කරුණු සලකා බැලූ මහෙස්ත්‍රාත්වරයා අදාළ පක්ෂයේ ලේකම්වරයා හා සභාපතිවරයා ලබන 27 වනදා දක්වා රක්ෂිත බන්ධනාගාර ගත කිරීමට නියෝග කළේය.

සෙසු සැකකරුවන්ව හය දෙනා රුපියල් ලක්ෂ 20 බැගින් වූ පුද්ගලික ඇප මත මුදා හැරීමටද අධිකරණය විසින් නියෝග කරනු ලැබීය.