அரசாங்கத்தின் ஜனநாயக மீறல்களுக்கு தொடர்ந்தும் இடமளித்துக் கொண்டிருக்க முடியாது - பேராசிரியர் ஜீ.எல்.பீரிஸ்

மாகாணசபை மற்றும் உள்ளுராட்சிமன்றத் தேர்தல்கள் ஏற்கனவே காலம் தாழ்த்தப்பட்டு மக்களின் வாக்குரிமை அணு அணுவாக மீறப்பட்டுக் கொண்டிருக்கும் இந்த சந்தர்ப்பத்தில், ஜனாதிபதித் தேர்தலையும் நடத்தாமலிருப்பதற்கான மனு தாக்கல் செய்யப்பட்டுள்ளது. இவ்வாறான ஜனநாயக மீறல்களுக்கு இடமளிக்காத வகையில் ஐக்கிய மக்கள் சக்தி இடையீட்டு மனுவை தாக்கச் செய்துள்ளதாக பேராசிரியர் ஜீ.எல்.பீரிஸ் தெரிவித்தார்.

கொழும்பிலுள்ள எதிர்க்கட்சி தலைவர் அலுவலகத்தில் வெள்ளிக்கிழமை (5) இடம்பெற்ற ஊடகவியாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

கடந்த சில வருடங்களாக மக்களின் வாக்குரிமை அணு அணுவாக மீறப்பட்டுக் கொண்டிருக்கிறது. இவ்வாறான நிலையிலேயே ஜனாதிபதித் தேர்தலையும் நடத்தாதிருக்குமாறு கோரி மனு தாக்கல் செய்யப்பட்டுள்ளது. உள்ளுராட்சிமன்றத் தேர்தல் காலம் தாழ்த்தப்படுகின்றமை தொடர்பில் நீதிமன்றத்தை நாடி, திறைசேரி செயலாளருக்கு எதிராக நீதிமன்ற உத்தரவைப் பெற்ற போதிலும், அவை நடைமுறைப்படுத்தப்படவில்லை.

இவ்வாறான நிலையில் ஜனாதிபதித் தேர்தல் இடம்பெற்றால் அது மனித உரிமை மீறலாகும் எனக் குறிப்பிட்டு மனு தாக்கல் செய்யப்பட்டுள்ளது. இது முற்றிலும் ஜனநாயகத்துக்கு விரோதமான செயலாகும். எனவே தான் ஐக்கிய மக்கள் சக்தி இடையீட்டு மனுவைத் தாக்கல் செய்துள்ளது. திங்களன்று ஐவரடங்கிய நீதியரசர் குழாம் இந்த வழக்கினை விசாரணைக்கு எடுத்துக் கொள்ளவுள்ளது. அரசியலமைப்பிற்கமைய இலங்கை பிரஜைகளுக்கு கிடைக்க வேண்டிய உரிமைகளை எந்தவொரு சந்தர்ப்பத்திலும் மீறுவதற்கு இடமளிக்க முடியாது.

அது மக்களின் இறையான்மையுடன் இணைந்த ஒரு விடயமாகும். காலங்காலமாக தேர்தல் காலம் தாழ்த்தப்படுமானால் அது ஒரு ஜனநாயக நாடாக இருக்காது. அபிவிருத்தி திட்டங்களுக்காக எனக் கூறி, தேர்தல் நடவடிக்கைகளுக்காக 8750 மில்லியன் ரூபாவை அரசாங்கம் ஜனாதிபதிக்கு வழங்கியுள்ளது. ஆளுங்கட்சி தமக்குள்ள பெரும்பான்மையை பயன்படுத்திக் கொண்டு இவ்வாறு செயற்படுகிறது. ஜனாதிபதியின் பிரதிநிதிகளாக ஆளுனர்கள் பல சந்தர்ப்பங்களில் சட்டத்தை மீறுகின்றனர்.

உள்ளுராட்சிமன்ற உறுப்பினர்கள் இவர்கள் தெரிவு செய்கின்றனர். எதிர்வரும் 14ஆம் திகதிக்கு பின்னர் ஜனாதிபதித் தேர்தலுக்கான தினத்தை அறிவிக்கும் அதிகாரம் தேர்தல் ஆணைக்குழுவுக்கு கிடைக்கப்பெறும். இவ்வாறான நிலையிலேயே ஆளுனர்களும் கட்சி சார்பாக செயற்படத் தொடங்கியுள்ளனர். இது தொடர்பில் நாம் தேர்தல் ஆணைக்குழுவின் தலைவருக்கும் விளக்கமளித்துள்ளோம். மக்களுக்கு அவர்களது நிலைப்பாடுகளை சுதந்திரமாக வெளியிடக்கூடிய சூழலில் நியாயமான தேர்தல் நடத்தப்பட வேண்டும் என்றார்.