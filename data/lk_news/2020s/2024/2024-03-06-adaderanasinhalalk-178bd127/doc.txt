හුංගම වෙඩිතැබීමකින් පුද්ගලයෙක් මරුට

පොලීසිය සඳහන් කළේ අද (06) උදෑසන කාලයේදී මෙම වෙඩිතැබීම සිදුකර ඇති බවය.

වෙඩිවැදීමෙන් තුවාල ලැබූ 39 හැවිරිදි පුද්ගලයා රන්න රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා තංගල්ල රෝහලට මාරුකර යැවීමේදී මියගොස් ඇත.

ගල්කටස් වර්ගයේ ගිනිඅවියකින් මෙම වෙඩිතැබීම සිදුකර ඇති බවට පොලීසිය සැක කරයි.

කාන්තාවක් සමග පැවැති අනියම් සම්බන්ධතාවයක් හේතුවෙන් මරණකරු සහ සැකකරු අතර ඇතිවූ ආරවුලක් දුරදිග යෑමෙන් මෙම ඝාතනය සිදුකර ඇති බවට දැනට සිදුකර ඇති මූලික විමර්ශනවලදී අනාවරණය වී ඇති බව පොලීසිය පවසයි.

හුංගම පොලීසිය සඳහන් කළේ සිද්ධියට සම්බන්ධ සැකකරුව අත්අඩංගුවට ගෙන ඇති බවය.

වැඩිදුරටත් අනාවරණය වී ඇත්තේ ඝාතනයට ලක්වූ ධීවරයා හා සැකකරු යන දෙදෙනාම එකම කාන්තාවක සමග අනියම් සම්බන්ධතාවයක් පවත්වාගෙන ගොස් ඇති බවත් එය හේතු කොටගෙන දෙදෙනා අතර කලක පටන් ආරවුල් තිබූ බවත්ය.

මෙම පුද්ගලයා ධීවර රැකියාවට ගොස් මීට දින දෙකකට පමණ ඉහතදී යළි පැමිණ සිටියදී මෙලෙස ඝාතනය වී තිබේ.

ඔහු අද පෙරවරු 10.30ට පමණ මුදල් තැන්පත් කිරීම සඳහා රන්න නගරයේ පිහිටි බැංකුවට යාමට නිවෙසින් පිටත්වී තිබුණි.

ඔහු යතුරුපැදියෙන් ගොස් ඇති අතර ඔහුට ඉදිරියෙන් තවත් යතුරුපැදියකින් මිතුරෙකු ද ගොස් තිබුණි.

ඔහු එනතුරු මඟ රැක සිටි අයෙක් වෙඩිතැබීම කර ඇති බවද පොලිස් විමර්ශනවලදී අනාවරණය වී ඇත.

වෙඩිතැබීම වන අවස්ථාවේදී ස්කීපර්වරයාට ඉදිරියෙන් ගිය යතුරුපැදිකරු, යතුරුපැදිය සහ හැඳ සිටි සරමද දමා දිවගොස් තිබුණි.

එම යතුරුපැදිය වෙනත් පුද්ගලයකුගෙන් ඉල්ලාගත් එකක් වන අතර වෙඩික්කරු වෙඩිතැබීමෙන් පසු එම යතුරුපැදිය රැගෙන ගොස් එහි හිමිකරුට බාරදී පිටව ගොස් ඇතැයි ද විමර්ශනවලදී අනාවරණය වී තිබේ.

රන්න කහදමෝදර ගමේම පදිංචි “බෝපසිදු” නමැති අන්වර්ථ නාමයකින් හඳුන්වන පුද්ගලයකු ඝාතන සැකකරු ලෙස හඳුනාගෙන තිබේ.

එම සැකකරු මීට ඉහතදී මත්ද්‍රව්‍ය සන්තකයේ තබාගැනීම සම්බන්ධයෙන් පොලිස් අත්අඩංගුවට පත්වූවකු බවද පොලීසිය කියයි.