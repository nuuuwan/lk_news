19 வயதுக்குட்பட்ட பெண்கள் ஆசிய கிண்ணம்: பாகிஸ்தானை அதிரவைத்து வெற்றியீட்டியது நேபாளம்

மலேசியாவின் கோலாலம்பூரில் அமைந்துள்ள பேயுமாஸ் ஓவல் விளையாட்டரங்கில் இன்று நடைபெற்ற ஏ குழுவுக்கான 19 வயதுக்குட்பட்ட பெண்களுக்கான ஆசிய கிண்ண கிரிக்கெட் போட்டியில் பாகிஸ்தானை முற்றிலும் எதிர்பாராத விதமாக 6 விக்கெட்களால் நேபாளம் வெற்றிகொண்டது.

இப் போட்டி முடிவை அடுத்து பிரதான கிண்ணத்திற்கான இரண்டாம் சுற்றில் விளையாட பி குழுவிலிருந்து இந்தியாவும் நேபாளமும் தகுதிபெற்றுள்ளன.

19 வயதுக்குட்பட்ட பாகிஸ்தான் பெண்கள் அணியினால் நிர்ணயிக்கப்பட்ட 105 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய 19 வயதுக்குட்பட்ட நேபாள பெண்கள் அணி 19 ஓவர்களில் 4 விக்கெட்களை இழந்து 105 ஓட்டங்களைப் பெற்று அபார வெற்றியீட்டியது.

அணித் தலைவி பூஜா மஹாட்டோ 47 பந்துகளில் ஆட்டம் இழக்காமல் 47 ஓட்டங்களைப் பெற்று அணியின் வெற்றியில் பிரதான பங்காற்றினார்.

பூஜா மஹாட்டோவும் சீமானா ஆகிய இருவரும் பிரிக்கப்படாத 5ஆவது விக்கெட்டில் 39 ஓட்டங்களைப் பகிர்ந்து ஒரு ஓவர் மீதம் இருக்கையில் நேபாளத்தின் வெற்றியை உறுதிசெய்தனர்.

மஹாட்டோவைவிட சொனி பாக்ரின் 13 ஓட்டங்களையும் சிமானா ஆட்டம் இழக்காமல் 12 ஓட்டங்களையும் சானா பர்வீன் 10 ஓட்டங்களையும் பெற்றனர்.

முன்னதாக அப் போட்டியில் முதலில துடுப்பெடுத்தாடிய பாகிஸ்தான் 20 ஓவர்களில் 5 விக்கெட்களை இழந்து 104 ஓட்டங்களைப் பெற்றது.

கோமல் கான் 38 ஓட்டங்களையும் மஹாம் ஆனீஸ் ஆட்டம் இழக்காமல் 29 ஓட்டங்களையும் ரவாய்ல் பர்ஹான் 13 ஓட்டங்களையும் அணித் தலைவி ஸூபிஷான் அயாஸ் 12 ஓட்டங்களையும் பெற்றனர்.