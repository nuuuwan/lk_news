இந்துக்களின் சமரில் பலமான நிலையில் யாழ். இந்து : பம்பலப்பிட்டி இந்து 80க்கு சுருண்டது; யாழ். இந்து 150 - 4  விக்.

யாழ்ப்பாணம் இந்து கல்லூரி மைதானத்தில் இன்று வெள்ளிக்கிழமை (15) ஆரம்பமான பம்பலப்பிட்டி இந்து - யாழ். இந்து கல்லூரிகளுக்கு இடையிலான 13ஆவது இந்துக்களின் பெருஞ் சமர் கிரிக்கெட் போட்டியில் யாழ். இந்து அணி பலம்வாய்ந்த நிலையில் இருக்கிறது.

அப் போட்டியில் முதலில் துடுப்பெடுத்தாடத் தீர்மானித்த பம்பலப்பட்டி, இந்து அணி அதன் முதல் இன்னிங்ஸில் மிக மோசமாகத் துடுப்பெடுத்தாடி சகல விக்கெட்களையும் இழந்து வெறும் 80 ஓட்டங்களைப் பெற்றது.

அவர்களில் மத்திய வரிசை துடுப்பாட்ட வீரர் முத்துக்குமார் அபிஷேக் 14 ஓட்டங்களை அதிகபட்சமாக பெற்றார்.

அவரை விட ஸ்ரீ நிதுசன் 12 ஓட்டங்களையும் ராமராஜ் டிலோஜன் 11 ஓட்டங்களையும் அணித் தலைவர் பாலா தாருஞ்சன் 10 ஓட்டங்களையும் பெற்றனர். பம்பலப்பிட்டி இந்துவின் மொத்த எண்ணிக்கையில் 13 உதரிகளே இரண்டாவது அதிககூடிய எண்ணிக்கையாக இருந்தது.

பந்துவீச்சில் சுதர்சன் சுபர்மன் 5 ஓட்டமற்ற ஓவர்கள் உட்பட 14 ஓவர்களில் 3 விக்கெட்களையும் ஸ்ரீஜெயந்தன் ஹரிஹரன் 5 ஓட்டமற்ற ஓவர்கள் உட்பட 17 ஓவர்களில் 36 ஓட்டங்களுக்கு 3 விக்கெட்களையும் யோகாலன் சாருஜன் 6 ஓட்டமற்ற ஓவர்கள் உட்பட 9.1 ஓவர்களில் 3 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடிவரும் யாழ். இந்து கல்லூரி முதலாம் நாள் ஆட்டநேர முடிவில் 4 விக்கெட்களை இழந்து 150 ஓட்டங்களைப் பெற்று பலமான நிலையில் உள்ளது.

கிருஷ்ணராஜன் பரேஷித், ஜெகதீசன் பவானன் ஆகிய இருவரும் 69 ஓட்டங்களைப் பகிர்ந்து  சிறப்பான ஆரம்பத்தை இட்டுக்கொடுத்தனர்.

தொடர்ந்து லோகேஸ்வரன் பிரியந்தன் (19), அன்ரன் விதுஷன் (2) ஆகிய இருவரும் குறைந்த ஓட்டங்களுடன் வெளியேறினர்.

மத்திய வரிசையில் திறமையாகத் துடுப்பெடுத்தாடிவரும்  தினேஸ்ரமன்பிரேமிகன் 38 ஓட்டங்களுடனும் குமணன் தரணிசன் 5 ஓட்டங்களுடனும் ஆட்டம் இழக்காதுள்ளனர்.