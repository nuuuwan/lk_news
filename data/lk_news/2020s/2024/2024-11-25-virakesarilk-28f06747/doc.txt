சிறையில் இருக்கும் விசாரணை கைதிகளின் தவிப்பை பேசும் 'சொர்க்கவாசல்'

தொகுப்பாளரும், நடிகரும், இயக்குநருமான ஆர். ஜே. பாலாஜி கதையின் நாயகனாக உணர்வுபூர்வமான கதாபாத்திரத்தில் நடித்திருக்கும் 'சொர்க்கவாசல்' எனும் திரைப்படம் - நீதிமன்றத்தின் தீர்ப்புக்காக சிறையில் விசாரணை கைதிகளாக நம்பிக்கையுடன் காத்திருப்பவர்களின் வாழ்வியலை பேசுகிறது என படக் குழுவினர் தெரிவித்துள்ளனர்.

அறிமுக இயக்குநர் சித்தார்த் விஸ்வநாத் இயக்கத்தில் உருவாகி இருக்கும் 'சொர்க்கவாசல்' எனும் திரைப்படத்தில் ஆர். ஜே. பாலாஜி, செல்வராகவன், நட்டி என்கிற நடராஜ், கருணாஸ், சானியா ஐயப்பன், பாலாஜி சக்திவேல், அந்தோணி தாசன், ரவி ராகவேந்திரா உள்ளிட்ட பலர் நடித்திருக்கிறார்கள்.

பிரின்ஸ் ஆண்டர்சன் ஒளிப்பதிவு செய்திருக்கும் இந்த திரைப்படத்திற்கு கிறிஸ்டோ சேவியர் இசையமைத்திருக்கிறார். சிறை கைதிகளின் தவிப்பை பேசும் இந்த திரைப்படத்தை ஸ்வைப் ரைட் ஸ்டுடியோஸ் நிறுவனம் மற்றும் திங்க் ஸ்டுடியோஸ் ஆகிய நிறுவனங்கள் இணைந்து தயாரித்திருக்கிறது.

எதிர்வரும் 29 ஆம் திகதியன்று பட மாளிகையில் வெளியாகும் இந்த திரைப்படத்தின் முன்னோட்ட வெளியீட்டு விழா நிகழ்வு சென்னையில் சிறப்பாக நடைபெற்றது. இந்த தருணத்தில் இயக்குநர் லோகேஷ் கனகராஜ் மற்றும் இசையமைப்பாளர் அனிருத் ஆகியோர் சிறப்பு அதிதிகளாக பங்கு பற்றி, படத்தின் முன்னோட்டத்தை வெளியிட்டனர்.

இந்நிகழ்வில் இயக்குநர் சித்தார்த் விஸ்வநாத் பேசுகையில், '' இப்படத்தின் கதையை சில ஆண்டுகளுக்கு முன் ஒரு உண்மை சம்பவத்தை மையமாக வைத்து எழுத தொடங்கினேன். எம்முடன் கதாசிரியர்கள் அஸ்வின் ரவிச்சந்திரன் மற்றும் தமிழ் பிரபா ஆகியோர் இணைந்தனர். மூவரும் இணைந்து இப்படத்தின் திரைக்கதையை எழுதி இருக்கிறோம்.

இந்த கதை களத்திற்காக தமிழகத்தின் அண்டை மாநிலத்தில் உள்ள சிறைச்சாலைக்கு சென்று அங்குள்ள சிறை கைதிகளிடம் உரையாடினோம். அந்த தருணத்தில் குற்றமே செய்யாமல் ஏராளமானவர்கள் சிறையில் இருப்பதை பார்த்தோம்.

அவர்களை சட்ட மொழியில் 'விசாரணை கைதி' என குறிப்பிடுகிறார்கள். இந்திய சிறைகளில் உள்ள கைதிகளில் எழுபது சதவீதத்தினருக்கு மேல் விசாரணை கைதிகள் என்ற தகவலும் கிடைத்தது. இவர்களுக்கு நீதிமன்றங்கள் தண்டனை எதுவும் இதுவரை வழங்கவில்லை.

இருப்பினும் இவர்கள் சிறையில் வாடுகிறார்கள். அவர்களிடம் பேசும் போது விரைவில் இங்கிருந்து விடுதலை ஆகி சொர்க்கவாசல் திறந்து நாங்கள் எங்கள் குடும்ப உறுப்பினர்களிடம் இணைந்து விடுவோம் என்று நம்பிக்கையுடன் காத்திருக்கிறார்கள். இதை தான் இப்படத்தின் கதை எதிரொலிக்கிறது. வித்தியாசமான அனுபவங்கள் ரசிகர்களுக்கு கிடைக்கும் என உறுதியாக நம்புகிறோம். '' என்றார்.