இலங்கையின் கடினமான பயணத்திற்கு சர்வதேச சமூகம் ஆதரவளிக்க வேண்டும் - உலகத் தமிழர் பேரவை கோரிக்கை

இலங்கை பொறுப்புக்கூறலை நிறைவு செய்வதற்கான அர்த்தமுள்ள நீடிப்பை வழங்குவதோடு அதற்கான மேலதிக நடவடிக்கைகளுக்காக விடயத்துடன் தொடர்புடைய அனைத்து ஐ.நா அமைப்புகளுக்கும் உயர்ஸ்தானிகரின் அறிக்கையை அனுப்பவும் வலியுறுத்துகின்றோம் என்று உலத் தமிழர் பேரவை தெரிவித்துள்ளது.

மனித உரிமைகள் பேரவையின் 57ஆவது அமர்வில், உயர்ஸ்தானிகர் வெளியிட்டுள்ள அறிக்கை உட்பட பொறுப்புக்கூறல் தொடர்பில் வெளியிட்டுள்ள ஊடக அறிக்கையிலேயே மேற்கண்டவாறு தெரிவித்துள்ளது.

“இலங்கையில் மனித உரிமைகள் நிலை” என்ற தலைப்பில் ஐ.நா மனித உரிமைகள் உயர்ஸ்தானிகர் வோல்கர் டர்க் வெளியிட்ட அறிக்கையையும், அதனைத் தொடர்ந்து நடைபெற்ற உரையாடலையும் உலகத்தமிழர் பேரவை வரவேற்கிறது. இலங்கையில் பொறுப்புக்கூறல் மற்றும் நல்லிணக்கத்தை முன்னெடுப்பதற்கு தேசிய மற்றும் சர்வதேச நடவடிக்கைகளுக்கு அழைப்பு விடுப்பதோடு, நடந்துவரும் மனித உரிமை மீறல்களை குறித்து அறிக்கை எடுத்துக்காட்டுகிறது.

தமிழர்கள் பெரும்பான்மையாக வாழும் வடக்கு மற்றும் கிழக்கில் சிவில் சமூக செயற்பாட்டாளர்கள், ஊடகவியலாளர்கள் மற்றும் வலுக்கட்டாயமாக காணாமல் ஆக்கப்பட்டவர்களின் உறவினர்கள் துன்புறுத்தப்படுதல், காணி அபகரிப்பு, பாதிக்கப்பட்டவர்களின் நினைவேந்தல்களைத் தடுத்தல் போன்ற தன்னிச்சையான பொலிஸ் நடவடிக்கைகள் உட்பட தொடர்ச்சியான மனித உரிமை மீறல்களை உயர்ஸ்தானிகரின் அறிக்கை சுட்டிக்காட்டியுள்ளது.

பயங்கரவாதத் தடைச் சட்டத்தை நீக்குவதாக அரசாங்கம் உறுதியளித்த போதிலும், அச்சட்டம் தொடர்ந்தும் அமுலில் இருப்பது ஆழ்ந்த கவலையளிக்கிறது. கடந்த 18 மாதங்களில் பயங்கரவாத தடைச் சட்டத்தின் கீழ் குறைந்தது 46 கைதுகள் செய்யப்பட்டிருப்பதாகவும், அதேகாலகட்டத்தில் 2,845 சித்திரவதை வழக்குகள், 21 சட்டத்திற்குப் புறம்பான கொலைகள் மற்றும் 26 காவலில் மரணங்கள் நடந்துள்ளதாகவும் கூறப்படுகிறது.

அத்துடன் உயர்ஸ்தானிகர், வலிந்து காணாமல் போனோர் பற்றிய அலுவலகத்தின் செயற்திறன், குறைபாடுகள் குறித்து வெளிப்படுத்தியுள்ள விடயங்கள் அவமானகரமானது. குறித்த அலுவலகம் அதன் விசாரணைக்கான அதிகாரங்களையும் பயன்படுத்தாமல், பாதிக்கப்பட்டவர்களை மௌனிக்கச் செய்வதை மையமாகக் கொண்டு செயற்படுவதானது கடுமையான விமர்சனங்களை தூண்டுகிறது.

பாரிய மனிதப் புதைகுழிகள் உயர் ஸ்தானிகரின் கவனத்தை ஈர்த்த மற்றொரு முக்கியமான விடயமாகின்றது. கடந்த தசாப்தங்களில் பல மனிதப் புதைகுழிகள் தற்செயலாக கண்டுபிடிக்கப்பட்டு பகுதியளவு தோண்டியெடுக்கப்பட்ட போதிலும், எச்சங்கள் அடையாளம் காணப்பட்டு உரிய பதில்கள் குடும்பங்களுக்கு வழங்கப்படவில்லை.

ஆகவே, சர்வதேச தரத்திற்கு ஏற்ப புதைகுழிகள் தோண்டப்படுவதற்கு போதுமான நிதி, மனித மற்றும் தொழில்நுட்ப வளங்களை ஒதுக்கீடு செய்யுமாறு உயர்ஸ்தானிகர் பரிந்துரைத்துள்ளதோடு அதற்காக சர்வதேச ஒத்துழைப்பினைப் பெறுவதற்கும் அவர் இலங்கை அரசாங்கத்தை ஊடக்குவித்துள்ளார்.

மனித உரிமைகள் கண்காணிப்பு மற்றும் சர்வதேச மன்னிப்புச் சபை போன்ற அமைப்புகளின் வேண்டுகோளுக்கு இணங்க, ஐக்கிய நாடுகள் மனித உரிமைகள் பேரவையின் உறுப்பு நாடுகளின் ஆணையை நீட்டிக்குமாறு நாம் வலியுறுத்துவதோடு ஒரு அர்த்தமுள்ள வகையில் செயற்பாடுகள் முன்னெடுப்பதற்கு ஐ.நா. பொதுச்செயலாளர் நிதி உள்ளிட்ட விடயங்களில் கரிசனை கொள்ள வேண்டும்.

இதேவேளை, ஜனாதிபதி அநுரகுமார திசாநாயக்கவுக்கு வாழ்த்துக்களை தெரிவித்ததுடன், அவரது நிர்வாகம் நல்லாட்சியை வளர்க்கும், ஊழலுக்கு எதிராக மற்றும் தண்டனையிலிருந்து விடுபடுவதை முடிவுக்கு கொண்டுவரும் என்ற நம்பிக்கையையும் காணப்படுகின்றது.

எனினும் இலங்கையில் பல தசாப்தங்களாக - பொருளாதார குற்றங்களுக்காகவோ அல்லது கடுமையான மனித உரிமை மீறல்களுக்காகவோ - தண்டனையில்லாத நிலைமை நீடிக்கின்றது.

புதிய அரசாங்கம் ஐ.நா அமைப்பு, சர்வதேச சமூகம் மற்றும் அனைத்து சமூகங்களைச் சேர்ந்த இலங்கை மக்களுடன் இணைந்து அதன் உயரிய இலக்குகளை அடைவதற்காகச் செயற்பட வேண்டும்.

அத்துடன், இலங்கையின் கடினமான பயணத்தில் சர்வதேச சமூகம் இலங்கைக்கு ஆதரவளிக்குமாறும் அதனை உறுதிப்படுத்துமாறும் கோரிக்கை விடுகின்றேன் என்று தெரிவித்துள்ளது.