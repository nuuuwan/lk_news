තායිවානයෙන් චීනයට දැඩි ප්‍රතිචාරයක්

තම රටේ ප්‍රාන්තයක් ලෙස සලකන තායිවාන දිවයින අවට මුහුදේ සහ ගුවන්තලයේ චීන හමුදා ශක්තිය විදහාපෑමේ ක්‍රියාකාරකම් නිරන්තරයෙන් ක්‍රියාත්මක වන බව විදෙස් මාධ්‍ය වාර්තා කරයි.

විශේෂයෙන් තායිවානය තුළ කැපී පෙනෙන දේශපාලන හෝ රාජ්‍ය තාන්ත්‍රික ක්‍රියාවලියක් සිදු වනවිට එම චීන ක්‍රියාකාරකම උත්සන්න වීමක් දැකිය හැකිය.

එහෙත් චීනය හා එක්නොවීමට ප්‍රතිඥා දුන් තායිවාන පාලක පක්ෂය පසුගිය මැතිවරණය ද ජයග්‍රහණය කළ අතර, ඔවුන්ගේ අරමුණ වන්නේ දැවැන්ත චීනයට වුවද මුහුණදිය හැකි යුද ශක්තියක් තම රට තුළ ද ගොඩනැංවීමය.

ඒ සඳහා නවීන යුධෝපකරණ සැපයීමට අමෙරිකා එක්සත් ජනපදය ඉදිරිපත් වී සිටී.

එමෙන්ම නවීන තාක්ෂණයෙන් සන්නද්ධ තායිවානය, ලෝකයේ ප්‍රධානතම පරිගණක චිප් නැත්නම් සෙමිකන්ඩක්ටර් නිෂ්පාදකයා ලෙස සැලකෙයි.

චීනය තායිවානය අසල මුහුදේ සිය යුද නෞකා යාත්‍රා කරවීම සහ චීන යුද ගුවන්යානා තායිවාන ගුවන්තලයට පිවිසීම නිරන්තරයෙන් අසන්නට ලැබුණත් තායිවානය ඊට ප්‍රතිචාර දක්වන්නේ නොමැති තරම්ය.

එහෙත් බටහිර යුද අවිවලින් සන්නද්ධ තායිවානය අද සිය යුද ශක්තිය විදහාපෑමේ අභ්‍යාසයක නිරතවී තිබේ.

අද මෙම අභ්‍යාසයේදී තායිවානය සතු විශේෂිත යුද ගුවන් යානයක් ගුවන් තලයට පිවිසුණි.

මුහුද යටින් ගමන් කරන සබ්මැරීන හඳුනා ගනිමින්, ඊට පහරදිය හැකි සබ්මැරීන නාශක ගුවන්යානය සබ්- හන්ටර් නැත්නම් සබ්මැරීන දඩයක්කරු ලෙසත් හඳුන්වයි.

අමෙරිකාවේ ලොක්හීඩ් මාටින් සමාගම නිපද වූ P-3C ඔරියන් (පී.ත්‍රී.සී. ඔරියන්) වර්ගයේ එවැනි යානා 12ක් තායිවානය සතුවෙයි.

එමෙන්ම E- 2K HAWKEYE (ඊ-ටූ.කේ. හෝක් අයි) වර්ගයේ ඔත්තු බැලීමේ ගුවන්යානා 06ක් ද අමෙරිකාව විසින් තායිවානයට ලබාදී ඇති අතර, ඉන් එක් යානයක් අභ්‍යාසයට එක්වී තිබේ.

ඉහළ අහසේ සිට මුහුද යටින් ගමන් කරන සබ්මැරීන නිරීක්ෂණය කොට, ප්‍රහාරක මෙහෙයුම් ක්‍රියාත්මක කළ හැකි මෙම යානාවලට ගොඩබිම් රේඩා පද්ධති මඟහැර පහළින් පියාසර කිරීමේ හැකියාවක් ද පවතී.

තායිවානය මෙලෙස සිය යුද හැකියාවන් ප්‍රදර්ශනය කිරීමට පෙළැඹී සිටින්නේ. චීන ඔත්තු බැලීමේ බැලුන කිහිපයක් පසුගියදා තායිවාන ගුවනේ නිරීක්ෂණය වීමෙන් අනතුරුවය.

මේ අතර තායිවානය අවට ගුවන් කලාපයේ පියාසර කළ චීන හමුදාවේ ගුවන් යානා 9ක් නිරීක්ෂණය කළ බවද තායිවානයේ ආරක්ෂක අමාත්‍යාංශය පවසන බව විදෙස් මාධ්‍ය වාර්තා කර තිබුණි.

ඊට ප්‍රතිචාර වශයෙන් තායිවානය ගුවන්යානා සහ නාවික හමුදාවේ නෞකා යෙදවූ බවද වාර්තා වෙයි.

පූර්ව සූදානමක් ලෙස ගුවන් ආරක්ෂක මිසයිල පද්ධතිය සූදානමින් තබා ඇති බවද තායිවාන ආරක්ෂක අමාත්‍යංශය පවසා තිබේ.