ව්‍යාපෘති ජාවාරම් කරගත් හැටි

කුරුණෑගල දිස්ත්‍රික්කයේ වැව්වල රොන්මඩ ඉවත්කිරීමේ ව්‍යාපෘති රැසක් වැලි ජාවාරම් බවට පත්වී ඇතැයි රාජ්‍ය ගිණුම් පිළිබඳ කාරක සභාවේදී අනාවරණය විය.

ඒ ගොවිජන සේවා දෙපාර්තමේන්තුවේ නිලධාරීන් එම කාරක සභාව හමුවට ඊයේ (23) කැඳවූ අවස්ථාවේදීය.

නියෝජ්‍ය විගණකාධිපති -  "ප්‍රධාන කාර්යාලයට යැවූ විගණන විමසුම් 98කට තවමත් පිළිතුරු දීලා නැහැ. 2019 වර්ෂයේ සිට තියෙනවා."

සභාපති ලසන්ත අලගියවන්න - "පොදු ව්‍යාපාර කාරක සභාවේදී මේ ගැන කතා කරන්නේ නැද්ද.... ලේකම්තුමා ?"

අමාත්‍යාංශ ලේකම් - "කතා කරනවා. කතා කරලා අවශ්‍ය උපදෙස් ලබාදී පසුවිපරම් සිදුකරනවා."

නියෝජ්‍ය විගණකාධිපති -  "මෙහෙම නම් මේක ගොඬනගන්න බැහැ. සිස්ටම් හදලා වැඩක් නැහැ. ගනුදෙනුකරුවෝ දවසට එන්නෙත් හතරයි පහයි. එක ණයක්වත් නොදුන් කෘ.ප.නි.ස. මහත්වරු කීදෙනෙක් ඉන්නවාද? ඔබතුමාලා ඒවා ගැන හොයලා බලලා තියෙනවාද? අපේ නිරීක්ෂණයක් තියෙනවා කුරුණෑගල දිස්ත්‍රික් කාර්යාලයේ ඉදිකිරීම් පිළිබඳ. මේ හදපු බිල්ඩිම අපි විගණනය කරනකොට 2018 - 2019දී බිල්ඩිම කොන්ත්‍රාත්තුවක් දීලා තියෙනවා එක්කෝටි ගාණක, ලක්ෂ 20 කොටස් 15කට බෙදලා... සමිතිවලින් කරන්න ඕන නිසා. නමුත් කිසිවක් සමිතිවලින් කරලා නැහැ. පෞද්ගලික කොන්ත්‍රාත්කරුවෝ තමයි කරලා තියෙන්නේ. අද වෙනකල් මේවා හදන්නේ නැතුව ගෙවලා තියෙනවා ලක්ෂ 35කට වැඩි මුදල් ප්‍රමාණයක්. ඒවාට ඇක්ෂන් එකක් නැහැ."

"දැන් වැව් හාරනවා. වැව් 5000ක් තියෙනවා කුරුණෑගල. හාරපු වැව්වල වැලි අදින එක තමයි ක‍ළේ. රොන්මඩ ඉවත් කරනවා කියලා වැලි තියෙන තැනක් හාරලා ව්‍යාපාරයක් කරගෙන."