நடிகை வரலட்சுமி- நிக்கோலாய் திருமண வரவேற்பில் பங்குபற்றிய தமிழக முதல்வர்

சென்னையில் நடைபெற்ற நடிகரும்,  அரசியல்வாதியுமான சரத்குமாரின் மகள் வரலட்சுமி - தொழிலதிபர் நிக்கோலாய் திருமண வரவேற்பு நிகழ்வில் தமிழக முதல்வர் மு. க. ஸ்டாலின் பங்கு பற்றி மணமக்களுக்கு வாழ்த்து தெரிவித்தார்.

'போடா போடி' எனும் திரைப்படத்தின் மூலம் நட்சத்திர வாரிசாக அறிமுகமான நடிகை வரலட்சுமி சரத்குமார் தன்னுடைய தனித்துவமான நடிப்புத் திறமையால் தமிழ், தெலுங்கு, மலையாளம், கன்னடம் உள்ளிட்ட தென்னிந்திய மொழிகளில் நட்சத்திர நடிகையாக உயர்ந்தார். இவருக்கும், மும்பையை சேர்ந்த தொழிலதிபர் நிக்கோலாய் என்பவருக்கும் இரு வீட்டாரின் சம்மதத்துடன் திருமண நிச்சயதார்த்தம் நடைபெற்றது.

மணமக்களுக்கு ஜூலை மூன்றாம் திகதி சென்னையில் திருமணம் நடைபெற்றது. அன்று மாலை நடைபெற்ற திருமண வரவேற்பு நிகழ்வில் தமிழக முதல்வருடன் தமிழ் திரையுலகின் முன்னணி நட்சத்திரங்கள் ஏராளமானவர்கள் பங்கு பற்றி மணமக்களுக்கு வாழ்த்து தெரிவித்தனர்.

இவர்களில் முன்னாள் தமிழக முதல்வர் ஓ பன்னீர்செல்வம், நடிகரும், பாஜகவின் மக்களவை உறுப்பினருமான சுரேஷ் கோபி, தமிழக பாஜக தலைவர் அண்ணாமலை, பாஜகவின் முன்னணி நிர்வாகி திருப்பதி நாராயணன், நடிகர்கள் ராதாரவி, நாசர், சித்தார்த், சிபிராஜ், கௌதம் கார்த்திக், விமல், பொலிவுட் நடிகர் ஜேக்கி ஷெரப், கன்னட நடிகர் சுதீப், இயக்குநர்கள் பி. வாசு, ஐஸ்வர்யா ரஜினிகாந்த், விநியோகஸ்தர் அருள் பதி உள்ளிட்ட ஏராளமான திரையுலக பிரபலங்கள் பங்குபற்றினர்.‌