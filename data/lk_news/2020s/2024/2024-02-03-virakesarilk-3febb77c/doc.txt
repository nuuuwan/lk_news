பெண்களுக்கான இலவச பஸ் சேவைக்கு எதிர்ப்பு ; இந்தியாவின் தெலங்கானாவில் முச்சக்கரவண்டிக்கு தீ வைப்பு

இந்தியாவில் தெலங்கானா மாநிலத்தில், “எங்கள் பிழைப்பில் மண்ணை அள்ளி போட்டு விட்டது” என்று முதலமைச்சர் அலுவலகம் எதிரே சாரதி ஒருவர் முச்சக்கரவண்டிக்கு தீ வைத்த சம்பவம் பரபரப்பை ஏற்படுத்தியுள்ளது.

தெலங்கானாவில் ஆட்சி மாற்றம் ஏற்பட்டு,  காங்கிரஸ் ஆட்சிக்கு வந்தபின் மகாலட்சுமி என்ற பெயரில் பெண்களுக்கு இலவச பஸ் வசதி செய்து கொடுக்கப்பட்டுள்ளது. சொகுசு பஸ்களை தவிர மற்ற அனைத்து அரச பஸ்களிலும் பெண்கள் தெலுங்கானா மாநில முழுவதும் இலவசமாக பயணம் செய்யலாம். அரசின் மகாலட்சுமி திட்டம் காரணமாக, தங்கள் வாழ்வாதாரம் பாதிக்கப்பட்டிருப்பதாக முச்சக்கரவண்டி சாரதிகள், டாக்ஸி சாரதிகள் ஆகியோர் குற்றம்சாட்டி வருகின்றனர்.

ஹைதராபாத்தில் உள்ள முதலமைச்சர் அலுவலகம் எதிரே மகாலட்சுமி திட்டத்திற்கு எதிர்ப்பு தெரிவிக்கும் வகையில் தன்னுடைய முச்சக்கரவண்டிக்கு தீ வைத்தார்.  உடனே அங்கிருந்த பொலிஸார் உடனடியாக தீயணைப்பு வாகனத்திற்கு தகவல் அளித்து வரவழைத்து எரிந்து கொண்டிருந்த தீயை கட்டுப்படுத்தி அணைத்தனர்.  மதுபோதையில் இருந்ததாக கூறப்படும் முச்சக்கரவண்டி சாரதியை பொலிஸார் அவருடைய உறவினர்களிடம் ஒப்படைத்தனர்.