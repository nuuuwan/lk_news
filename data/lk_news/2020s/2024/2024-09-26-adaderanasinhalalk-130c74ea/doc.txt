ගුවන් මගීන්ගේ භාණ්ඩ සොරාගත් ගුවන්තොටුපොළ සේවකයෙකු අත්අඩංගුවට

කටුනායක ගුවන්තොටුපොළ වෙත පැමිණෙන ගුවන් මගීන්ගේ ගමන් මලු විවෘත කර ඒවා තුළ ඇති භාණ්ඩ සොරා ගත්  ගුවන්තොටුපොළ සේවකයෙකු ගුවන්තොටුපළ පොලීසිය විසින් අත්අඩංගුවට ගෙන තිබේ.

සැකකරු ගමන් මලු ගබඩා අංගනයේ සේවය කළ ශ්‍රී ලංකන් ගුවන් සේවයේ සේවකයෙකි.

මැලේසියාවේ සිට පසුගිය 23දා කටුනායක ගුවන්තොටුපොළ වෙත පැමිණි ගුවන් යානයක මගීන්ගේ ගමන් මලු තිබූ ගුවන්තොටුපොළ ගමන් මලු අංගනය වෙත රහසිගතව ඇතුළු වී ගමන් මලු විවෘත කර එහි තිබූ භාණ්ඩ සොරා ගන්නා ආකාරය  ආරක්ෂිත කැමරා පද්ධතිය තුළ සටහන්ව තිබුණි.

කැමරා දර්ශන නිරීක්ෂණය කළ ශ්‍රී ලංකන් ගුවන් සේවයේ විමර්ශන අංශයේ නිලධාරීන් මොහු පිළිබඳ තොරතුරු කටුනායක ගුවන්තොටුපොළ පොලීසිය වෙත ලබා දීමෙන් පසු මෙම අත්අඩංගුවට ගැනීම සිදු කර තිබේ.

දීර්ඝ කාලයක් පුරාවට මේ ආකාරයට ගුවන් මගීන්ගේ ගමන් මලු තුළ ඇති භාණ්ඩ අතුරුදන් වී ඇති බවට පැමිණිළි ශ්‍රී ලංකන් ගුවන් සේවය සහ කටුනායක ගුවන්තොටුපොළ වෙත ලැබී තිබූ අතර, ඔවුන් මේ පිළිබඳව විමසිලිමත්ව සිටීම හේතුවෙන් මෙම සේවකයා අත් අඩංගුවට ගැනීමට හැකිව ඇත.

කටුනායක ගුවන්තොටුපොළ පොලිසිය මේ පිළිබඳ වැඩිදුර විමර්ශන කටයුතු සිදු කරමින් සිටිති.