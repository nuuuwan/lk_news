அநுராதபுரத்தில் 15 000 குடும்பங்களை அடிப்படையாகக்கொண்டு நவீன விவசாய ஊக்குவிப்பு திட்டம் - ருவான் விஜேவர்தன

சர்வதேச மற்றும் உள்நாட்டு நிறுவனங்களின் கூட்டு முதலீட்டில் அநுராதபுரத்தில் தேர்ந்தெடுக்கப்பட்ட 15 000 விவசாய குடும்பங்களை அடிப்படையாகக் கொண்ட நவீன விவசாய ஊக்குவிப்பு திட்டம் நடைமுறைப்படுத்தப்படவுள்ளது. 20 - 25 ஆண்டுகளுக்கு இத்திட்டம் நடைமுறைப்படுத்தப்படவுள்ளதோடு, எதிர்காலத்தில் ஏனைய மாவட்டங்களிலும் இதனை விரிவுபடுத்தத் திட்டமிடப்பட்டுள்ளதாகக் காலநிலை தொடர்பான ஜனாதிபதியின் சிரேஷ்ட ஆலோசகர் ருவான் விஜேவர்தன தெரிவித்தார்.

ஜனாதிபதி ஊடக மையத்தில் செவ்வாய்க்கிழமை (7) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

அநுராதபுரத்தில் 15 000 விவசாய குடும்பங்களுக்கு வருமானத்தை அதிகரிப்பதற்கான அறிவினை வழங்குவதற்காக வெளிநாட்டு முதலீட்டுடன் பயிற்சி நிலையம் ஸ்தாபிக்கப்படவுள்ளது. இதற்கு நெடீவா என்ற குறித்த வெளிநாட்டு நிறுவனம் குடும்பமொன்றுக்கு 6000 டொலர்களை ஒதுக்கியுள்ளது. அதற்கமைய அந்த குடும்பங்களுக்கு சூரிய மின் உற்பத்தி களம் உள்ளிட்ட தேவையான பொருட்கள் வழங்கப்படும்.

இந்த குடும்பங்களிலிருந்து கிடைக்கப்பெறும் உற்பத்திகளை ஏற்றுமதி செய்வதே இந்த நிறுவனத்தின் எதிர்பார்ப்பாகும். மரக்கறிகள் மற்றும் பழங்கள் உற்பத்திகளே இவ்வாறு மேற்கொள்ளப்படவுள்ளன. சர்வதேச காலநிலை தொடர்பான ஜனாதிபதியின் சிரேஷ்ட ஆலோசகர் நஷீட் அஹமட்டின் முயற்சியிலேயே இந்த திட்டம் முன்னெடுக்கப்படுகிறது. இந்த திட்டத்தில் 80 வீத முதலீட்டினை நெடீவா நிறுவனமும், 20 வீத முதலீட்டினை 'எமது லங்கா அமைப்பு' என்ற நிறுவனமும் மேற்கொள்ளவுள்ளன. மொத்தமாக 100 மில்லியன் டொலர் முதலீடு செய்யப்படவுள்ளது.

20 - 25 ஆண்டுகள் இந்த திட்டத்தை முன்னெடுப்பதற்குத் தீர்மானிக்கப்பட்டுள்ளது. சூரிய மின் உற்பத்தி கலத்தின் ஊடாக நவீன முறையில் இந்த திட்டம் நடைமுறைப்படுத்தப்படவுள்ளது. இந்த உற்பத்திகளைச் சந்தை பெறுமதிக்கு ஏற்றுமதி செய்ய எதிர்பார்க்கப்படுகிறது. சர்வதேசச் சந்தைகளையும் அடிப்படையாகக் கொண்டு அதற்கான நடவடிக்கை எடுக்கப்படும்.

விவசாய திணைக்களத்துடன் இணைந்தே குறித்த 15 000 குடும்பங்கள் தெரிவு செய்யப்பட்டுள்ளன. இதன் சாத்தியப்பாட்டை அடிப்படையாகக் கொண்டு அடுத்த கட்டத்தை ஏனைய மாகாணங்களில் விரிவுபடுத்த எதிர்பார்த்துள்ளோம். மிளகாய், தர்பூசணி மற்றும் தக்காளி என்பவற்றை உற்பத்தி செய்யத் திட்டமிடப்பட்டுள்ளது. ஒவ்வொரு குடும்பத்துக்கும் ஒதுக்கப்பட்டுள்ள 6000 - 7000 டொலர் கடனுதவியாக வழங்கப்படும். சந்தையில் கேள்விக்கமைய உற்பத்திகளை மேலும் விஸ்தரிக்க எதிர்பார்த்துள்ளோம் என்றார்.