ත්‍රීපෝෂ  අඛණ්ඩව ලබාදීම ප්‍රමුඛ අරමුණක්

මෙරට ළදරුවන්ට හා මවුවරුන්ට ඉහළම පෝෂණ ගුණයෙන් පරිපූර්ණ, සුව ගුණ සපිරි ත්‍රීපෝෂ අතිරේක  ආහාරය  අඛණ්ඩව ලබාදීම සෞඛ්‍ය අමාත්‍යාංශයේ ප්‍රමුඛතම අරමුණක් බව සෞඛ්‍ය හා ජනමාධ්‍ය අමාත්‍ය වෛද්‍ය නලින්ද ජයතිස්ස මහතා අවධාරණය කරයි.

අමාත්‍යවරයා මේ බව සදහන් කරනු ලැබුයේ ලෝක ආහාර වැඩසටහනේ (World Food Programme) මෙරට නියෝජිතයන් සහ ශ්‍රී ලංකා ත්‍රීපෝෂ සමාගමේ කළමණාකාරීත්වය සමග‍ පසුගියදා සෞඛ්‍ය අමාත්‍යාංශයේදී පැවැත්වූ විශේෂ සාකච්ඡාවක දීය.

ත්‍රීපෝෂ ප්‍රතිලාභීන් වන ළදරුවන්ට, ගර්භනී සහ කිරිදෙන මව්වරුන්ට ත්‍රීපෝෂ අතිරේක ආහාරය ලබාදීමේ වැඩසටහන වඩාත් ඵළදායීතාවයෙන්, විධිමත්ව, කාර්යක්ෂමව සහ සෞඛ්‍යාරක්ෂිතව ඉදිරියටත් ක්‍රියාත්මක කිරීම පිළිබදව මෙහිදී ඉතා දීර්ඝ වශයෙන් සාකච්ඡා කෙරිණි.

නව රජයේ “පොහොසත් රටක්-ලස්සන ජීවිතයක්” ප්‍රතිපත්ති ප්‍රකාශයට අනූව “පෝෂණයෙන් පිරුණ ළමා පරපුරක්”  ව්‍යාපෘතිය යටතේ අවශ්‍යතා ඇති පවුල් සදහා පෝෂ්‍යදායී ගුණාත්මක ආහාර ලබාදීමේ රජයේ ප්‍රමුඛතා වැඩපිළිවෙලට අනූව ආහාර නිෂ්පාදන ආයතන වල ආයතනික හා යටිතල පහසුකම් හදුනාගනිමින් පවතින ගැටලු වලට කඩිනමි විසදුම් ලබාදෙමින් ඉදිරි සැළසුම් ක්‍රියාත්මක කිරීම අරමුණ කරගනිමින් මෙම සාකච්ඡාව පැවැත්විනි.

ත්‍රීපෝෂ නිෂ්පාදනය කිරීම සදහා යොදා ගැණෙන මූළික අමුද්‍රව්‍යයන් වන බඩඉරිගු සහ සෝයා බෝංචි නිසි ප්‍රමිතියෙන් යුතුව අඛණ්ඩව අතිරික්තයකින් තොරව ත්‍රීපෝෂ නිෂ්පාදන ආයතනයට ලබාගැනීම, වාර්ෂිකව රටට අවශ්‍ය වන ත්‍රීපෝෂ ප්‍රමාණය උපරිම ධාරිතාවයෙන් ආයතනය තුළ නිෂ්පාදනය කිරීම, ඊට අදාළ කර්මාන්ත ශාලාවේ යන්ත්‍ර සූත්‍ර වල කාර්යක්ෂමතාවය වැඩිදියුණු කිරීම ආදී කරුණු සම්බන්ධව ගතයුතු ඉදිරි පියවරයන් පිළිබදව ද මෙහිදී සාකච්ඡා කරන ලදි.

ශ්‍රී ලාංකේය ජනතාව මන්දපෝෂණයෙන් තොර සෞභග්‍යමත්, අභිමානවත්, නිරෝගීමත් පෝෂිත‍ ජාතියක් බවට පත්කිරීමේ  දැක්මෙන් යුතුව ශ්‍රී ලංකා ත්‍රීපෝෂ සමාගම ආරම්භ කල බවත්, එම ප්‍රමුඛ අරමුණ පෙරදැරිව අප සියලු දෙනා කටයුතු කලයුතු බවත්,  නොමිලේ ලබාදෙන මෙම පෝෂණ අතිරේක ආහාරය ඉහළම පෝෂණ ගුණයෙන්   පරිපූර්ණව,  ඉතා පිරිසිදුව, විශ්වාසණීයව, ගුණාත්මකව ලබාදීම සියලු දෙනාගේ වගකීමක්  මෙන්ම යුතුකමක් බවද සෞඛ්‍ය හා ජනමාධ්‍ය අමාත්‍යවරයා මෙහිදී අවධාරණය කර සිටියේය.

ලෝක ආහාර වැඩසටහන මෙරට ළදරුවන්ගේ, මව්වරුන්ගේ හා පාසල් දරුවන්ගේ මෙන්ම ජනතාවගේ පෝෂණ මට්ටම ඉහළ නංවීම සදහා සිදුකරගෙන යන ව්‍යාපෘති පැසසුමට ලක්කල අමාත්‍යවරයා, මෙරට පාසල් වල ප්‍රාථමික ශ්‍රේණිවල ඉගෙණුම ලබන දරුවන්ට ආහාර වේලක් ලබාදීමේ වැඩපිළිවෙලට ලෝක අහාර වැඩසටහන දක්වන අනුග්‍රහයට සිය කෘතවේදීත්වය ප්‍රකාශ කළේය.

සෞඛ්‍ය අමාත්‍යාංශයේ අනුග්‍රහය ඇතිව ආහාර සුරක්ෂිතතාවය හා ගුණාත්මකභාවය සහතික කිරීම සදහා විධිමත් යාන්ත්‍රනයක අවශ්‍යතාවය පිළිබදවත්, පාසල් දරුවන්  ඉලක්ක කරගෙන සිදු කිරීමට නියමිත ආහාර වැඩසටහන පිළිබදවත්  ලෝක ආහාර වැඩසටහනේ මෙරට නියෝජිතයන් අමාත්‍ය වෛද්‍ය නලින්ද ජයතිස්ස මහතා දැනුවත් කිරීමටද මෙහිදී පියවර  ගත්තේය.