கம்பஹா மாவட்டத்தில் டெங்கு நோயாளர்களின் எண்ணிக்கை அதிகரிப்பு!

கம்பஹா மாவட்டத்தில் இவ்வருடத்தின் இதுவரையான காலப்பகுதியில் 50 ஆயிரத்துக்கும் மேற்பட்ட டெங்கு நோயாளர்கள் இனங்காணப்பட்டுள்ளதுடன் 4 மரணங்களும் பதிவாகியுள்ளன. ஆகையால் டெங்கு அபாயத்தைக் கட்டுக்குள் கொண்டு வர டிசம்பர் 21 ஆம் திகதி கம்பஹா மாவட்டத்தில் உள்ள சகல கிராமங்களையும் உள்ளடக்கிய வகையில் ஒரு நாள் டெங்கு ஒழிப்பு விசேட வேலைத்திட்டம் முன்னெடுக்கப்பட உள்ளதாக கம்பஹா மாவட்ட செயலாளர் லலித் கமகே  தெரிவித்தார்.

டெங்கு பரவல் குறித்து நேற்று முன்தினம் புதன்கிழமை (18) ஊடகங்களுக்கு கருத்து தெரிவிக்கும் போதே அவர் மேற்கண்டவாறு குறிப்பிட்டார்.

கம்பஹா மாவட்டம் கடந்த ஒரு சில வருடங்களாக டெங்கு அதி உயர் அபாய மிக்க வளையமாக அடையாளப்படுத்தப்பட்டுள்ளது. இவ்வருடத்தின் இதுவரையான காலப்பகுதியில் அடையாளம் காணப்பட்டுள்ள டெங்கு நோயாளர்களின் எண்ணிக்கை 50 ஆயிரத்தை கடந்துள்ளதுடன் 4 மரணங்களும் பதிவாகியுள்ளன. டெங்கு அபாயத்தைக் கட்டுக்குள் கொண்டு வருவதற்கு விசேட வேலைத்திட்டங்களை செயல்படுத்துமாறு உரிய அதிகாரிகளுக்கு ஆலோசனை வழங்கியிருந்தோம்.

அதற்கமைய கம்பஹா மாவட்ட அனைத்து பிரதேச செயலகப் பிரிவுகளின் கீழ் உள்ள சுமார் 1,177 கிராம பிரிவுகளையும் உள்ளடக்கிய வகையில் விசேட டெங்கு ஒழிப்பு வேலைத்திட்டம் முன்னெடுக்கப்பட உள்ளது.

சகல கிராம பிரிவுகளுக்கும் பொறுப்பான கிராம உத்தியோகத்தர், அபிவிருத்தி உத்தியோகத்தர், சமூர்தி உத்தியோகத்தர், குடும்ப நல வைத்திய அதிகாரிகள் மற்றும் பொது சுகாதார பரிசோதகர்கள் என 5 ஆயிரத்துக்கும் மேற்பட்ட அதிகாரிகளை ஒன்றிணைத்து மேற்படி ஒரு நாள் டெங்கு ஒழிப்பு விசேட வேலைத்திட்டம் முன்னெடுக்கப்பட உள்ளது.

டிசம்பர் 21 ஆம் திகதி (சனிக்கிழமை) காலை முதல் நண்பகல் வரை சகல கிராமங்களிலும் உள்ள தளா 50 வீடுகளையும், பொது இடங்களையும் பரிசோதிப்பதுடன் டெங்கு பற்றிய விழிப்புணர்வுகளும் வழங்கப்பட உள்ளன.

ஆகையால் பொதுமக்கள் தமது வீடு மற்றும் சுற்றுபுர சூழலில் டெங்கு நுளம்புகள் பெருகக்கூடிய இடங்களை இல்லாதொழித்து தூய்மையாக வைத்திருங்கள். சமீபகாலமாக எலிக்காய்ச்சல் பரவலும் அதிகரித்துள்ளதை காணக் கூடியதாக உள்ளது.

வயல் வேலைகளுக்கு செல்வோர் மத்திரமல்ல அசுத்தமான நீர் நிலைகளில் நடமாடுபவர்களுக்கும் எலிக்காய்ச்சல் ஏற்படக் கூடும். ஆகையால் பொதுமக்கள் அவதானத்துடன் செயற்படுவது நல்லது. கம்பஹா மாவட்டத்தில் எலிக்காய்ச்சல் காரணமாக இதுவரை 32 உயிரிழப்புகளும் சம்பவித்துள்ளன என்றார்.

இதேவேளை நாடளாவிய ரீதியில் கடந்த 17 ஆம் திகதி வரையான காலப்பகுதியில் மாத்திரம் 47,599 டெங்கு நோயாளர்களும் 23 உயிரிழப்புகளும் பதிவாகியுள்ளன.

கொழும்பு மாநகர சபை, கடுவெல, தெஹிவல, கம்பஹா, கண்டி மாநகர சபை, இரத்தினபுரி உள்ளிட்ட 13 சுகாதார மருத்துவ அதிகார பிரிவுகள் (MOH) அதி உயர் டெங்கு அபாயம் மிக்க வளையங்களாக அடையாளப்படுத்தப்பட்டுள்ளன.