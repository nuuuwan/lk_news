அரசாங்கத்தின் கச்சேரி போன்று செயற்படுகிறது பாராளுமன்றம் - ஐக்கிய மக்கள் சக்தி

பாராளுமன்றம் நிலையியல் கட்டளைக்கும்,அரசியலமைப்புக்கும் அமைய செயற்படுவதில்லை என்பதை பொலிஸ்மா அதிபருக்கு இடைக்காலத் தடை விதித்து உயர்நீதிமன்றம் சுட்டிக்காட்டியுள்ளது.

பாராளுமன்றம் வெட்கப்பட வேண்டும்.எங்கும் அரசியல் பாராளுமன்றம் அரசாங்கத்தின் கச்சேரி போல் மாறி விட்டது.தவறுகளை திருத்திக் கொள்ளாவிடின் பாராளுமன்றத்தின் ஜனநாயகம் இல்லாதொழிக்கப்படும் என எதிர்க்கட்சிகளின்  பிரதம கொறடாவான லக்ஷ்மன் கிரியெல்ல சபையில் வலியுறுத்தினார்.

சபாநாயகரின் முறையற்ற கடிதத்தை அடிப்படையாகக் கொண்டே ஜனாதிபதி பொலிஸ்மா அதிபரை நியமித்தார்.சபாநாயகர் அரசியலமைப்பை முழுமையாக மீறிவுள்ளார்.ஆகவே  இவருக்கு எதிராக எடுக்கும் நடவடிக்கை என்ன என்று எதிர்க்கட்சித்  தலைவர்  சஜித் பிரேமதாச கேள்வியெழுப்பினார்.

பாராளுமன்றத்தில் புதன்கிழமை (24)  இடம்பெற்ற அமர்வின் போது விசேட கூற்றை முன்வைத்து உரையாற்றிய எதிர்க்கட்சித் தலைவர்,

தேசபந்து தென்னகோன் பொலிஸ்மா அதிபராக கடமையாற்றுவதற்கு உயர்நீதிமன்றம் இடைக்காலத் தடையுத்தரவு பிறப்பித்துள்ளது.நபரை அடிப்படையாகக் கொண்டு பிரச்சினைகளை நாங்கள் முன்வைக்கவில்லை.பிரதமர் உறுப்பினராக உள்ள அரசியலமைப்பு பேரவையில் இடம்பெற்றதை  திரிபுபடுத்தி சபாநாயகர் ஜனாதிபதிக்கு அனுப்பி வைத்த கடிதத்தின் ஊடாக அரசியலமைப்பின் ஏற்பாடுகள் மீறப்பட்டுள்ளன.

அரசியலமைப்புக்கு முரணான இந்த கடிதத்தை கொண்டு ஜனாதிபதி வழங்கிய இந்த நியமனமும் சட்டவிரோதமானது.நபர்களை பற்றி நான் பேசவில்லை.இவ்விடயத்தில் அரசியலமைப்பு முழுமையாக மீறப்பட்டுள்ளது.இந்த கடிதத்தில் ' வாக்களிப்பை தவிர்த்துக் கொள்வது  எதிர்ப்பு தெரிவிப்பது என்று கருதப்படுமாயின் ,வாக்கு கிடைக்கப் பெற்றதாக கருதப்படுமாயின்,பேரவையின் தலைவர் என்ற ரீதியில் எனது தீர்மானமிக்க வாக்கினை ஆதரவாக வழங்குகிறேன் ' என்று  அரசியலமைப்பு பேரவையின் தலைவரான சபாநாயகர் மஹிந்த ராஜபக்ஷ ஜனாதிபதிக்கு எழுத்துமூலமாக அறிவித்துள்ளார்.

தவறான வழிமுறையில் செயற்பட்டுள்ளார்கள்.பிரதமர் இதனை நன்கு அறிவார்.அவருக்கு பதிலளிக்க முடியாது.ஆகவே சபாநாயகர் அரசியலமைப்பினை மீறியுள்ளார்.சபாநாயகரின் இந்த கடிதத்தை  அடிப்படையாகக் கொண்டு முறைகேடான நியமனத்தை வழங்கியுள்ளார்.ஆகவே சபாநாயகரின் அரசியலமைப்பு மீறல் செயற்பாட்டுக்கு எதிராக முன்னெடுக்கும் நடவடிக்கை என்ன என்று கேள்வியெழுப்பினார்.

இந்த பொலிஸ்மா அதிபரின் பெயர் அரசியலமைப்பு பேரவைக்கு பரிந்துரைக்கப்பட்ட போது நான் அதற்கு எதிர்ப்பை வெளிப்படுத்தினேன். அரசியலமைப்பு பேரவையில் இடம்பெற்ற வாக்கெடுப்பின் போது இவர் பொலிஸ்மா அதிபராக நியமிக்கப்படவில்லை.

பேரவை கூட்டம் நிறைவுப் பெற்றதன் பின்னர் சபாநாயகர் ஜனாதிபதிக்கு கடிதம் அனுப்பினார்.அந்த கடிதத்தை பயன்படுத்தி பொலிஸ்மா அதிபராக இந்த நபரை ஜனாதிபதி நியமித்தார்.பாராளுமன்றம் வெட்கப்பட வேண்டும்.பாராளுமன்றம் எவ்வாறு செயற்படுகிறது என்பதை உயர்நீதிமன்றம் தீர்ப்பின் ஊடாக சுட்டிக்காட்டியுள்ளது.

எவ்விதமான பொறுப்பும் இல்லாமல் அரசியல் நோக்கத்துடன்  செயற்பட்டுள்ளதை நீதிமன்றம் சுட்டிக்காட்டியுள்ளது.பாராளுமன்றம் மலினப்படுத்தப்பட்டுள்ளது.பாராளுமன்றம் நிலையியல் கட்டளைக்கு அமைய செயற்படுவது இல்லை என்பதை பொலிஸ்மா அதிபருக்கு தடையுத்தரவு பிறப்பித்து சுட்டிக்காட்டியுள்ளது.

அரசாங்கத்தின் கச்சேரி போன்று பாராளுமன்றம் மாறிவிட்டது.அனைத்து இடங்களிலும் அரசியல்.பாராளுமன்றம் முறையற்ற வகையில் செயற்படுகிறது.இதனை திருத்திக் கொள்ள வேண்டும்.இல்லாவிடின் பாராளுமன்ற ஜனநாயகம் இல்லாதொழியும்.பொலிஸ்மா அதிபரின் நியமனம் சட்டவிரோதமானது என்பதை நாங்கள் குறிப்பிட்டோம்  எமது கருத்தை உயர்நீதிமன்றம் உறுதிப்படுத்தியுள்ளது என்றார்.