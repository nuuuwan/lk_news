நடிகர் கவின் நடிக்கும் 'பிளடி பெக்கர்' படத்தின் முன்னோட்டம் வெளியீடு

'டாடா', 'ஸ்டார்' ஆகிய திரைப்படங்களின் வெற்றிக்குப் பிறகு தமிழ் திரையுலகில் நம்பிக்கை தரும் நட்சத்திர நடிகராக உயர்ந்து வரும் நடிகர் கவின் கதையின் நாயகனாக நடித்திருக்கும் 'பிளடி பெக்கர்' எனும் திரைப்படத்தின் முன்னோட்டம் வெளியிடப்பட்டிருக்கிறது.

அறிமுக இயக்குநர் சிவபாலன் முத்துக்குமார் இயக்கத்தில் உருவாகி இருக்கும் 'பிளடி பெக்கர்' எனும் திரைப்படத்தில் கவின், ரெடின் கிங்ஸ்லி, மாருதி பிரகாஷ்ராஜ், சுனில் சுகதா , டி .எம். கார்த்திக், பதம் வேணு குமார், ஹர்ஷத், மிஸ் சலீமா, பிரியதர்ஷினி ராஜ்குமார், அக்ஷயா ஹரிஹரன் உள்ளிட்ட பலர் நடித்திருக்கிறார்கள்.

இந்த திரைப்படத்தை பிளமென்ட் பிக்சர்ஸ் நிறுவனம் சார்பில் இயக்குநரும் , தயாரிப்பாளருமான நெல்சன் திலீப்குமார் தயாரித்திருக்கிறார்.

எதிர்வரும் 31 ஆம் திகதி தீபாவளி திருநாளன்று உலகம் முழுவதும் பட மாளிகையில் வெளியாகும் இந்த திரைப்படத்தின் முன்னோட்டம் வெளியிடப்பட்டிருக்கிறது.

இதன் போது பேசிய இயக்குநர் சிவ பாலன் முத்துக்குமார், '' நடிகர் கவின் என் நண்பர். படத்தின் பணிகள் தொடங்குவதற்கு முன்பே நண்பராக இருந்ததால் இந்த திரைப்படத்தின் கதையை அவரிடமும் கூறியிருந்தேன்.

இப்படத்தின் கதையை என்னுடைய குருவான நெல்சனிடமும் சொல்லி இருந்தேன். அவர் 'ஜெயிலர்' திரைப்படம் வெற்றி பெற்றால் உன் கதையை தயாரிக்கிறேன் என வாக்குறுதி அளித்து இருந்தார் அதன்படி ஜெயிலர் படம் வெற்றி பெற்றதும், 'பிளடி பெக்கர் ' படத்தின் பணியை தொடங்கினார்.

படத்தின் பணிகள் தொடங்குவதற்கு முன் கதையைப் பற்றி நிறைய கேள்விகளை கேட்டார். அதன் பிறகு படத்தை உருவாக்கும் போது எனக்கு முழு சுதந்திரத்தை அளித்தார்.

இந்தத் திரைப்படம் அனைவரும் ரசிக்கும் வகையில் உருவாக்கி இருக்கிறோம் என நம்புகிறோம். இந்த தீபாவளி அனைவருக்கும் மகிழ்ச்சியான தீபாவளியாக இருக்கும்'' என்றார்.

இப்படத்தின் முன்னோட்டம் வெளியான குறுகிய கால அவகாசத்திற்குள் இரண்டு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்திருக்கிறது மேலும் இந்த முன்னோட்டத்தில் மக்களை ஏமாற்றி பிச்சை எடுக்கும் பிச்சைக்காரர் அரண்மனையில் ஒரு நாள் ராஜ வாழ்க்கையை வாழ விரும்புகிறார்.

அவருக்கு என்ன நடந்தது?அவர் விரும்பிய படி ராஜ வாழ்க்கையை வாழ்ந்தாரா..? என்பது போன்ற காட்சிகள் அமைந்திருப்பதால் படத்தைப் பற்றிய எதிர்பார்ப்பு ரசிகர்களிடத்தில் அதிகரித்திருக்கிறது.