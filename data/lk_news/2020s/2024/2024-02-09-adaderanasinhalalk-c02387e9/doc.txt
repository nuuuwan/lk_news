බෙලිඅත්තේ ඝාතනවලට සැක තවත් දෙදෙනෙක් අත්අඩංගුවට

ව්‍යාජ වාහන අංක තහඩු හා ව්‍යාජ ලේඛන සකස් කරනු ලැබූ සැකකරුවන් දෙදෙනෙකු පොලිස් විශේෂ කාර්ය බළකාය විසින් අත්අඩංගුවට ගෙන තිබේ.

පොලිස් විශේෂ කාර්ය බළකායේ සංවිධානාත්මක අපරාධ මර්දන ඒකකයේ නිලධාරීන් විසින් මුල්ලේරියාව පොලිස් වසමේ හිඹුටාන ප්‍රදේශයේ දී වැටලීමක් සිදුකර නිත්‍යානූකූල බලපත්‍රයක් හෝ ලියවිල්ලක් හා අංක තහඩු නොමැතිව වාහනයක් සන්තකයේ තබාගැනීම සම්බන්ධයෙන් එක් සැකකරුවෙකු අත්අඩංගුවට ගෙන ඇත.

එලෙස අත්අඩංගුවට පත්ව ඇත්තේ අවුරුදු 56ක් වූ මුල්ලේරියාව ප්‍රදේශයේ පදිංචිකරුවෙකි.

මෙම සැකකරු බෙලිඅත්තේ පංච පුද්ගල ඝාතන සිද්ධියේ වෙඩිතැබීමට පැමිණි ජිප් රථයේ රියදුරු ලෙස කටයුතු කළ අයෙක් බවට සැක කරන, දැනට පළාගොස් සැඟව සිටින සැකකරු සමග සමීප සබඳතා පවත්වා ඇති බවත්, මීට මාස කිහිපයකට පෙර පළාගොස් සැඟව සිටින සැකකරුට මොහු විසින් යතුරුපැදි දෙකකට ව්‍යාජ බලපත්‍ර මුදලට සාදා දී ඇති බවත් දැනට සිදුකළ විමර්ශවලදී අනාවරණය වී තිබේ.

ඒ අනුව සැකකරුගේ නිවස පරීක්ෂා කිරීමේ දී නිත්‍යානුකූල බලපත්‍රයක් හෝ ලියකියවිල්ලක් හෝ අංක තහඩු නොමැති ත්‍රීරෝද රථයක් හා ජංගම දුරකථනයක් විමර්ශන නිලධාරීන් භාරයට ගෙන ඇත.

මේ අතර විශේෂ කාර්ය බළකා බුද්ධි කොට්ඨාසයේ නිලධාරීන්ට ලද තොරතුරක් මත බෙලිඅත්තේ ඝාතන සිද්ධියේ ජිප් රථයේ රියදුරු ලෙස කටයුතු කළ බවට සැක කෙරෙන දැනට පළා ගොස් සැඟව සිටින සැකකරු සමග දුරකථන සබඳතා පවත්වන ලද නාරාහේන්පිට පුද්ගලයෙකුව ද ඊයේ (08) අත්අඩංගුවට ගෙන තිබේ.

සැකකරුගෙන් සිදුකරන ලද ප්‍රශ්න කිරීමේ දී අනාවරණය වූ තොරතුරු මත මෙම සැකකරුගේ නිවස පරීක්ෂා කර ව්‍යාජ ලෙස සකස් කරන ලද වාහන ආදායම් බලපත්‍ර හා ලියකියවිලි, රබර් මුද්‍රා 3ක් හා ජංගම දුරකථන දෙකක් විමර්ශන නිලධාරීන් භාරයට ගෙන ඇත.

ඉහත ඝාතනයට යොදා ගත් ජීප් රථයට අංක තහඩු හා ලේඛන ව්‍යාජ ලෙස සකස් කර ඇති බවට සැක කෙරේ.

මේ අතර බෙලිඅත්ත පංච පුද්ගල ඝාතනයේ සැකකරුවන් ප්‍රවාහනය කළ බව පැවසෙන මෝටර් රථයක් දුම්මලසූරිය ප්‍රදේශයේ දමාගොස් තිබියදී පොලීසිය සොයාගෙන තිබේ.