IOC பாலின சமத்துவம், பன்முகத்தன்மை மற்றும் உள்ளடக்கம் சம்பியன்: ஆசிய விருது உத்தும்ப்பலாவுக்கும் உலக விருது அமெரிக்காவின் கத்ரினாவுக்கும்

பாலின சமத்துவம், பன்மைத்துவதும் மற்றும் உள்ளடக்கம் சம்பியனுக்கான சர்வதேச ஒலிம்பிக் குழுவின் ஆசிய விருது இலங்கையின் ஜயன்தி குரு-உத்தும்ப்பலாவுக்கு வழங்கப்பட்டுள்ளது. உலக விருதுக்கு ஐக்கிய அமெரிக்காவின் கத்ரினா அடம்ஸ் பெயரிடப்பட்டுள்ளார்.

ஜயன்தி குரு-உத்தும்பலா, கத்ரினா அடம்ஸ்  ஆகிய இருவரும் பாலின சமத்துவம், பன்முகத்தன்மை ஆகியவற்றை விளையாட்டுத்துறையில் இணைப்பதில் அயராது உழைத்து வருபவர்கள்.

அவர்களது இந்த சேவையை கௌரவிக்கும் வகையில் சர்வதேச மகளிர் தினத்தன்று அவர்கள் இருவருக்கும் இந்த விருதுகள் வழங்கப்பட்டது.

எவரஸ்ட் மலை உச்சியை அடைந்த முதலாவது இலங்கை மலையேறி ஜயன்தி குரு-உத்தும்ப்பலா ஆவார்.

சிறுமிகள் மற்றும் பெண்களின் உரிமைகளுக்காக குரல் கொடுத்துவந்துள்ள ஜயன்தி, தேசிய ஒலிம்பிக் குழுவினால் ஆரம்பிக்கப்பட்ட பாதுகாப்புமிக்க விளையாட்டுக் கொள்கைக்கான முறையீட்டுக் குழுவின் முதலாவது தலைவராக நியமிக்கப்பட்டவர் ஆவார்.

ஜயன்தி குரு-உத்தும்ப்பலா 20 வருடங்களுக்கு மேல் மகளிர் உரிமைகள் செயற்பாட்டாளராக பணியாற்றிவந்துள்ளதுடன் மலையேறும் வீராங்கனையுமாவார்.

'இந்த பெரு மதிப்புமிக்க விருதைப் பெறுவதில் நான் பெருமை அடைகிறேன். பாலின சமத்துவம், பன்முகத்தன்மை மற்றும் உள்ளடக்கம் ஆகியவற்றை உறுதிப்படுத்தவும் எமது இலக்குகளை அடைவதற்கு தடையாக இருக்கும் ஆணாதிக்கத்துக்கு எதிராக செயல்படவும் நாம் அனைவரும் ஒன்றிணைய வேண்டும் என நான் நம்புகிறேன். உதாரணத்திற்கு பொது மைதானங்களை எடுத்துக்கொண்டால் சிறுமிகளை அங்கு காண்பது மிகவும் அரிது. பொழுதுபோக்கு விளையாட்டுக்களில் சிறுமிகளுக்கு எந்தளவு இடம் வழங்கப்படுகிறது? அவர்களுக்காக எவ்வளவு நிதி முதலீடு செய்யப்படுகிறது? என்பன குறித்து நாம் ஆராய வேண்டும். எனவே இந்த ஆணாதிக்க நிலைப்பாட்டைத் தகர்த்து நாம் யார், எங்கிருந்து வருகிறோம் என்பதை எல்லாம் ஒதுக்கிவைத்துவிட்டு சமத்துவம், கண்ணியம், ஒருவரை ஒருவர் மதித்தல் ஆகியவற்றை அடிப்படையாகக்கொண்ட புதிய நெறிமுறைகளை உருவாக்கவேண்டும்'' என்றார்.