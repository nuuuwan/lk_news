2024 ට ලාදුරු රෝගීන් 1500ක්  ලාදුරු ගැන හරි තොරතුරු දැනගන්න

ලාදුරු රෝගය සම්බන්ධව නිවැරදි තොරතුරු සමාජ මාධ්‍ය හරහා නව ක්‍රමවේද ඔස්සේ සමාජ ගත කිරිමට ජාතික ලාදුරු මර්දන ව්‍යාපාරය සහ එලායන්ස් ඩිවලෝප්මන්ට් ට්‍රස්ටි (ADT)  ආයතනය එක්ව A2P (ACT2PREVENT CAMPAIGN 2024) නමින් ව්‍යාපෘතියක් දියත් කිරීමේ සමාරම්භක වැඩසටහන අද (14)  සෞඛ්‍ය ලේකම් විශේෂඥ වෛද්‍ය පාලිත මහීපාල මහතාගේ ප්‍රධානත්වයෙන් ශ්‍රී ලංකා පදනම් ආයතනයේ දී පැවැත්විනි.

ඉතා ප්‍රබල මාධ්‍යයක් වන සමාජ මාධ්‍ය හරහා නව ක්‍රමවේද ඔස්සේ නිවැරදි තොරතුරු ජනගත කිරිම මගින් රෝගය සම්බන්ධ නිවැරදි දත්ත, තොරතුරු සහ දැනුම්වත්භාවය ලබාදීම මෙහි මූලික අරමුණ වන අතර, රෝගය සම්බන්ධව පවතින වැරදි මත නිවැරදි කර ඉතා ඉක්මණින් සැඟවී සිටින රෝගීන් ප්‍රතිකාර සදහා යොමු කිරිමට අපේක්ෂා කරන අතර ම රෝගීන් සමාජයෙන් කොන් කිරීම අවම කිරිම තුලින් ඔවුන්ට යහපත් මානසික වටපිටාවක් නිර්මාණය කිරීම ද තවත් ඉළක්කයකි.

ලාදුරු රෝගය ඉතා සෙමින් ව්‍යාප්ත වන නිසි අවධානයට යොමු නොවූ රෝගයකි. රෝගය සම්බන්ධයෙන් පවතින වැරදි මිථ්‍යා මත සහ රෝගී බවට පත්වූවන් සමාජයෙන් කොන් කිරිම අදටත් නොවිසදුණු ගැටළුවක්ව පවතී. තවද රෝගයට ලක්වුවන් මානසිකව ද බිදවැටීමට ලක්වන අතර, රෝගීන්ගේ ඇතිවන දුබලතා රටේ ආර්ථිකයට ද අහිතකර බලපෑම් එල්ල කරනු ලබයි.

ලාදුරු රෝගය මර්දනය කිරිම සදහා ලාදුරු ව්‍යාපාරය 1954 වර්ෂයේ දී ආරම්භ කළ බවත්, මෙම වසරේ අද වනවිට ලාදුරු රෝගීන් 1500 ක් පමණ වාර්තා වන බවත්. ලාදුරු රෝගය සෞඛ්‍ය පද්ධතිය තුල හදුනාගන්නා සේම 1990 ගණන් වල මාධ්‍ය හරහා විශාල දැනුවත් කිරීමේ ව්‍යාපාරයක් දියත් කළ බව ද පැවැසීය. ඒ අනුව රෝගය පිළිබද සැකසහිත විශාල රෝගීන් ප්‍රමාණයක් සායන සදහා පැමිණි බව ද පැවැසීය. අද වනවිට චර්ම රෝග විශේෂඥ වෛද්‍යවරුන් ක්‍රියාත්මක කරන සායන සහ රෝහල් සායන හරහා ලෝක සෞඛ්‍ය සංවිධානය අනුමත කරන ලද ගුණාත්මක ඉහළ ප්‍රතිකාර මාස 06 ක්, අවුරුද්දක් වශයෙන් ලබාගත හැකි බවත්, එම කාලය තුල නිසිපරිදි ප්‍රතිකාර ලබාගැනීමෙන් රෝගය සම්පූර්ණයෙන්ම සුව කළ හැකි බව ද පැවැසීය.