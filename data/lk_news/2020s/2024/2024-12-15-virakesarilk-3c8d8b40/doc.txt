ஹம்பாந்தொட்ட பங்ளா டைகர்ஸை வெற்றிபெறச் செய்த ஷானக்கவின் சகலதுறை ஆட்டம், தரிந்துவின் அபார பந்துவீச்சு

கண்டி பல்லேகலை சர்வதேச கிரிக்கெட் விளையாட்டரங்கில் இன்று மாலை நடைபெற்ற கண்டி போல்ட்ஸ் அணிக்கு எதிரான லங்கா ரி10 சுப்பர் லீக் கிரிக்கெட் போட்டியில் அணித் தலைவர் தசுன் ஷானக்கவின் சகலதுறை ஆட்டம், தரிந்து ரத்நாயக்கவின் துல்லியமான பந்துவீச்சு என்பன ஹம்பாந்தொட்ட பங்ளா டைகர்ஸ் அணியை 47 ஓட்டங்களால் வெற்றிபெற உதவின.

துடுப்பாட்டம், களத்தடுப்பு, பந்துவீச்சு ஆகிய மூன்று துறைகளிலும் தசுன் ஷானக்க அபார ஆற்றல்களை வெளிப்படுத்தினார்.

இந்தப் போட்டியில் முதலில் துடுப்பெடுத்தாட அழைக்கப்பட்ட ஹம்பாந்தொட்ட பங்ளா டைகர்ஸ் 10 ஓவர்களில் 6 விக்கெட்களை இழந்து 163 ஓட்டங்களைக் குவித்தது.

இந்த மொத்த எண்ணிக்கையானது அங்குரார்ப்பண லங்கா ரி10 சுப்பர் லீக் கிரிக்கெட் போட்டியில் குவிக்கப்பட்ட அதிகூடிய மொத்த எண்ணிக்கையாகும்.

இதற்கு முன்னர் கலம்போ ஜகுவார்ஸ் அணிக்கு எதிராக டிசம்பர் 12ஆம் திகதி  நடைபெற்ற போட்டியில் ஜெவ்னா டைட்டன்ஸ் பெற்ற 6 விக்கெட் இழப்புக்கு 138 ஓட்டங்களே அதிகூடிய எண்ணிக்கையாக இருந்தது.

ஹம்பாந்தொட்ட பங்ளா டைகர்ஸ் சார்பாக மொஹம்மத் ஷாஸாத் 18 பந்துகளில் 7 பவுண்டறிகள், 3 சிக்ஸ்கள் அடங்கலாக 52 ஓட்டங்களையும் அணித் தலைவர் தசுன் ஷானக்க 15 பந்துகளில் 2 பவுண்டறிகள், 4 சிக்ஸ்கள் அடங்கலாக 39 ஓட்டங்களையும் பெற்றனர்.

அவர்களைவிட தனஞ்சய லக்ஷான் (18), இறுரு உதான (11), ஷபிர் ரஹ்மான் (13 ஆ..இ.) ஆகியோர் இரட்டை இலக்க எண்ணிக்கைகளைப் பெற்றனர்.

164 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய கண்டி போல்ட்ஸ் அணி 10 ஓவர்களில் 9 விக்கெட்களை இழந்து 116 ஓட்டங்களைப் பெற்று தோல்வியைத் தழுவியது.

துடுப்பாட்டத்தில் மொஹம்மத் ஷமாஸ் 25 ஓட்டங்களையும் ஷெஹான் ஜயசூரிய 23 ஓட்டங்களையும் பெத்தும் நிஸ்ஸன்க 15 ஓட்டங்களையும் பெற்றனர்.

பந்துவீச்சில் தரிந்து ரத்நாயக்க 10 ஓட்டங்களுக்கு 4 விக்கெட்களையும் தசுன் ஷானக்க 16 ஓட்டங்களுக்கு 2 விக்கெட்களையும் கைப்பற்றினர்.

இப் போட்டியில் 39 ஓட்டங்களைப் பெற்றதுடன் 2 பிடிகளை எடுத்து, 2 விக்கெட்களையும் வீழ்த்திய தசுன் ஷானக்க ஆட்டநாயகன் ஆனார்.