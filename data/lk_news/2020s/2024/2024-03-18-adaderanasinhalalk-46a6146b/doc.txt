අමෙරිකානු නීතිපති දෙපාර්තමේන්තුව අදානි ගැන විමසිල්ලෙන්

අමෙරිකානු කොටස් වෙළෙඳපොළ තැරැව්කාර සමාගමක් වන හින්ඩන්බර්ග් ඉදිරිපත් කළ චෝදනා රැසක් ඇතුළත් වාර්තාවක් නිසා පසුගිය වසරේ දරුණු අර්බුදයකට ලක්වූ ඉන්දියාවේ අදානි සමූහය නැවතත් අමෙරිකානු වාර්තාවක් නිසා අර්බුදයකට ලක්වී තිබේ.

දැන් නිකුත් වී ඇති වාර්තාවේ සඳහන් වන්නේ අදානි සමූහය සිය ගනුදෙනුවලදී අල්ලස් යොදා ගන්නේදැයි අමෙරිකානු නීතිපති දෙපාර්තමේන්තුව පුළුල් ලෙස සොයාබලමින් සිටින බවයි.

එම වාර්තාවත් සමඟ අදානි සමූහයේ ඉන්දියාව තුළ කොටස් මිල ගණන් 5%කින් පමණ අද (18) පහත වැටුණි.

එහිදී අදානි සමූහයේ කොටස් මිල මාස දෙකක් තුළ අඩුම අගයක් සටහන් කර තිබුණි.

අදානි සමූහයට අයත් සමාගම් දහයේම කොටස් මිල මෙලෙස පහත වැටී ඇති බව වාර්තා වෙයි.

අදානි සමූහයේ බැඳුම්කර වටිනාකම්ද මේ සමඟ පහත වැටී ඇති බවත් විශේෂයෙන් ඩොලර් බැඳුම්කර වටිනාකම් මෙහිදී පහත වැටී ඇති බවත් අනාවරණ වෙයි.

අදානි සමූහයේ සමාගම් ඉන්දියාවේ බලශක්ති ව්‍යාපෘති ලබාගැනීම සඳහා අල්ලස් යොදාගන්නේද යන්න අමෙරිකානු බලධාරීන් විමර්ශනය කරන බව සඳහන් ය.

ෆෝබ්ස් ප්‍රකෝටිපති ලැයිස්තුවේ 17 වැනි ස්ථානයේ සිටින අදානි සමූහයේ ප්‍රධානී ගෞතම් අදානිගේ වත්කම අද දිනය තුළ පමණක් ඩොලර් බිලියන 1.4කින් පහත වැටී තිබුණි.