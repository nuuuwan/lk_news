මුල් ඉනිමේ වැඩි වාසි එංගලන්තයට

ශ්‍රී ලංකාව සහ එංගලන්තය අතර පැවැත්වෙන පළමු ටෙස්ට් ක්‍රිකට් තරගයේ පළමු ඉනිම ක්‍රීඩා කළ එංගලන්ත ක්‍රිකට් පිල සියලුදෙනා දැවී ලකුණු 358ක් ලබා ගත්තේය.

එහිදී විශිෂ්ට ඉනිමක් ක්‍රීඩා කළ එංලන්ත පිලේ කඩුලු රකින ක්‍රීඩක ජැමී ස්මිත් ශතකයක් වාර්තා කළ අතර ලකුණු 111කට ඔහුව දවාගැනීමට දඟපන්දු යවන ක්‍රීඩක ප්‍රභාත් ජයසූරිය සමත්විය.

මීට අමතරව හැරී බෘෘක් ලකුණු 56ක් සහ ජෝ රූට් ලකුණු 42ක් ලබාගත්හ.

පන්දු යැවීමේ දී අසිත ප්‍රනාන්දු කඩුලු 4ක්, ප්‍රභාත් ජයසූරිය කඩුලු 3ක්, විශ්ව ප්‍රනාන්දු කඩුලු 2ක් හා මිලාන් රත්නායක කඩුලු 1 බැගින් දවාගත්හ.

කාසියේ වාසිය දිනා පළමුවෙන් පන්දුවට පහර දුන් ශ්‍රී ලංකා පිල පළමු ඉනිමේ දී සියලුදෙනා දැවී ලබා ගැනීමට සමත්වූයේ ලකුණු 236ක් පමණි.

ඒ අනුව ශ්‍රී ලංකා පිලට සිය දෙවන ඉනිම ඇරඹීමට සිදුව ඇත්තේ එංගලන්ත පිලට වඩා ලකුණු 122ක් පසුපසින් සිටිමිනි.

ශ්‍රී ලංකා පිල වෙනුවෙන් පළමු ඉනිම සඳහා නායක ධනංජය ද සිල්වා ලකුණු 74ක් සහ සිය මංගල ටෙස්ට් තරගයට එක් වූ තුන්ඉරියව් ක්‍රීඩක මිලාන් රත්නායක ලකුණු 72ක් ලබා ගැනීමට සමත්විය.