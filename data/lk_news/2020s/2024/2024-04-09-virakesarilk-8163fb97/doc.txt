இலத்திரனியல் கடவுச்சீட்டு வழங்குவதில் உள்ள தாமதம் குறித்து கோபா குழுவில் அவதானம்

இலத்திரனியல் கடவுச்சீட்டு (E-Passport)  வழங்குவதில் 4 ஆண்டுகளாகத் தாமதம் ஏற்பட்டுவது குறித்து அரசாங்கக் கணக்குகள் பற்றிய குழுவில் (கோபா) கவனம் செலுத்தப்பட்டது.

குடிவரவு மற்றும் குடியகல்வுத் திணைக்களத்தின் 2020, 2021 மற்றும் 2022 ஆம் ஆண்டுகளுக்கான கணக்காய்வாளர் நாயகத்தின் அறிக்கைகள் மற்றும் தற்போதைய செயலாற்றுகை தொடர்பில் ஆராய்வதற்காக அரசாங்கக் கணக்குகள் பற்றிய குழு (கோபா) அண்மையில் (02) கூடியபோது இந்த விடயம் குறித்துக் கவனம் செலுத்தப்பட்டது.

விமான நிலைய ஈ-கேட் (E-gate) வசதி தொடர்பான உபகரணங்களை கொள்வனவு செய்வதற்குக் குடிவரவு மற்றும் குடியகல்வுத் திணைக்களத்தின் பிரதிநிதி ஒருவரை தொடர்பு கொள்ள வேண்டுமென சிவில் விமான சேவைகள் அதிகாரசபையினால் தெரிவித்திருந்த போதிலும், இதுவரை அது தொடர்பில் நடவடிக்கை எடுக்காததால் மொத்த ஈ-கேட் வசதி வழங்குவதிலும் ஏற்பட்டுள்ள தாமதம் குறித்து குழு தனது கடும் அதிருப்தியை வெளிப்படுத்தியது.

அதற்கமைய, எதிர்வரும் ஏப்ரல் 15ஆம் திகதிக்கு முன்னர் இதன் முன்னேற்றம் தொடர்பான அறிக்கையை வழங்குமாறு அறிவுறுத்தப்பட்டது. விமான நிலைய நெரிசலை குறைப்பதற்கு சுய பரிசோதனை உள்ளிட்ட நவீன தொழில்நுட்பக் கருவிகளைக் கொண்டு முன்னேற்ற வேண்டியதன் அவசியம் குறித்தும் இங்கு வலியுறுத்தப்பட்டது.

இலத்திரனியல் கடவுச்சீட்டு (E-Passport)  வழங்குவதில் 4 ஆண்டுகளாகத் தாமதம் ஏற்பட்டுவது குறித்து இங்கு கவனம் செலுத்தப்பட்டது.

2020ல் ஆரம்பிக்கப்பட்ட இந்தக் கொள்முதல் பணிகள் இறுதி கட்டத்தில் உள்ளதாக அதிகாரிகள் தெரிவித்தனர். அதற்கமைய, அந்தப் பணிகளை விரைவாக நிறைவு செய்ய நடவடிக்கை எடுக்குமாறு குழு பணிப்புரை வழங்கியது.

விமான நிலையக் கடமைகளை வினைத்திறனாக மேற்கொள்வதற்கு இரவு நேரங்களில் போதிய எண்ணிக்கையிலான அதிகாரிகள் இல்லாதது குறித்தும் குழுவில் கலந்துரையாடப்பட்டது. அதற்கமைய, நெரிசலான நேரங்களில் வினைத்திறனான வகையில் அதிகமான அதிகாரிகளை பணியமர்த்துவதற்கான திட்டத்தை தயாரிக்குமாறும், அதனை ஏப்ரல் 15ம் திகதிக்கு முன்னர் குழுவில் சமர்பிக்குமாறும் ஆலோசனை வழங்கப்பட்டது.

இலங்கையின் கடவுச்சீட்டுக்கள் உலக கடவுச்சீட்டுத் தரப்படுத்தலில் 97வது இடத்தில் இருப்பதாக அதிகாரிகள் தெரிவித்தனர். இதில் தாக்கம் செலுத்தும் காரணிகள் தொடர்பில் இதன்போது கலந்துரையாடப்பட்டது. அதற்கமைய, உலக கடவுச்சீட்டுத் தரப்படுத்தலில் இலங்கையை முன்னோக்கிக் கொண்டு வருவதற்கான வேலைத்திட்டத்தை தயாரித்து குழுவிற்கு அறிவிக்குமாறு கோபா குழுவின் தலைவர் அறிவுறுத்தல் வழங்கினார்.

பிராந்திய அலுவலகங்கள் மூலம் கடவுச்சீட்டு வழங்குவதில் முறையான செயல்முறை இல்லாததால், பொதுமக்களுக்கு முகங்கொடுக்க வேண்டியுள்ள சிக்கல்கள் உள்ளிட்ட குறைபாடுகள் தொடர்பிலும் இதன்போது கலந்துரையாடப்பட்டது. அதற்கமைய, நாளொன்றுக்கு வழங்கப்படும் கடவுச்சீட்டுகளின் எண்ணிக்கையை அதிகரிப்பதற்குப் பொறிமுறையொன்றைத் தயாரித்து மக்களுக்கு விரைவான சேவையை வழங்குவதன் அவசியத்தை குழு வலியுறுத்தியது.

ரஷ்ய மற்றும் உக்ரைன் பிரஜைகள் விசா காலாவதியான பின்னரும் நாட்டில் தங்கியிருந்து தென் பகுதியில் வர்த்தகங்களில் ஈடுபடுவது குறித்தும் கலந்துரையாடப்பட்டது. இந்த நபர்கள் வசிக்கும் இடங்களைக் கண்டறிவதில் சிக்கல் இருப்பதாக அதிகாரிகள் தெரிவித்தனர். அதற்கமைய, இது தொடர்பான தகவல்களை வழங்குவதற்கு அவசர தொலைபேசி இலக்கத்தை அறிமுகப்படுத்துவதன் மூலம் மக்களின் உதவியைப் பெறுவதன் முக்கியத்துவம் குறித்தும் இங்கு சுட்டிக்காட்டப்பட்டது.

இந்தக் கூட்டத்தில் இராஜாங்க அமைச்சர்களான மொஹான் பிரியதர்ஷன சில்வா, கௌரவ பிரசன்ன ரணவீர,  டயானா கமகே, பாராளுமன்ற உறுப்பினர்களான  திஸ்ஸ அத்தநாயக்க, கௌரவ ஹெக்டர் அப்புஹாமி, ஜே.சி. அலவத்துவல,  வீரசுமண வீரசிங்க,  மதுர விதானகே, மேஜர் பிரதீப் உந்துகொட, ஜயந்த கெடகொட,  (வைத்தியகலாநிதி) உபுல் கலப்பத்தி, எம். உதய குமார் மற்றும் கௌரவ கருணாதாச கொடிதுவக்கு ஆகியோரும் பொதுமக்கள் பாதுகாப்பு அமைச்சின் செயலாளர் உள்ளிட்ட அதிகாரிகளும் குடிவரவு மற்றும் குடியகல்வுத் திணைக்களத்தின் அதிகாரிகளும் கலந்துகொண்டனர்.