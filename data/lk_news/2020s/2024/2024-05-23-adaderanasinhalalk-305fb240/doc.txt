ගසක් කඩා වැටී තවත් තරුණියක් ජීවිතක්ෂයට

මුන්දලම 61 හංදිය ප්‍රදේශයේ මාර්ගයක යතුරු පැදියකින් ගමන් කරමින් සිටි තරුණියන් දෙදෙනෙකු මතට අද (23) දහවල් ගසක් කඩා වැටී එක් තරුණියක් ජීවිතක්ෂයට පත්ව තිබේ.

අනෙක් තරුණිය බරපතළ තත්ත්වයෙන් මේ වනවිට හලාවත රෝහලට ඇතුළත් කර ඇතැයි මුන්දලම පොලීසිය පවසයි.

සිදුවු අනතුරින් ජීවිතක්ෂයට පත්ව ඇත්තේ 23 හැවිරිදි මුන්දලම දේවාල හංදිය, විල්පොත ප්‍රදේශයේ පදිංචි තරුණයකි.

අදාළ තරුණියන් දෙදෙනා විල්පොත සිට හලාවත දෙසට යතුරු පැදියකින් ගමන් කරමින් සිටියදී මාර්ග අසල තිබු ගසක් හමා ආ සුළඟත් සමග එකවර මෙම තරුණියන් දෙදෙනා ගමන්ගත් යතුරුපැදිය මතට කඩා වැටී තිබේ.

ප්‍රදේශවාසීන් ගස ඉවත් කර ඇති අතර, ගසට යට වීමෙන් එක් තරුණියක් බරපතළ තුවාල ලබා ඇත.

මේ අතර අද උදෑසන වනවිට අයහපත් කාලගුණ තත්ත්වය හේතුවෙන් සිදුවූ පුද්ගල මරණ සංඛ්‍යාව 05 දක්වා ඉහළ ගොස් තිබිණි.

තද වැසි සමග ඇතිවූ දැඩි සුළං තත්ත්වය හේතුවෙන් ගස් කඩා වැටීම්, දේපළ හා නිවාස ඇතුළු සිදුවීම් රැසක් වාර්තා වුණි.

ඇඳහැලුණු වර්ෂාවත් සමඟ හංවැල්ල වග ප්‍රදේශයේ මාර්ගයකට කඩා වැටුණු පුළුන් ගසකට යටවීමෙන් යතුරු පැදියක ගමන් කරමින් සිටි පුද්ගලයෙකු ජීවිතක්ෂයට පත්ව තිබේ.

මෙලෙස මියගොස් ඇත්තේ වග ප්‍රදේශයේ පදිංචි උපුල් අනුරුද්ධ ලියනගේ නම් 47  හැවිරිදි දෙදරු පියෙකි.

එමෙන්ම අත්තනගලු ද්‍රෝණිය සහ කළු ගඟෙහි කුඩා ගඟ උප ද්‍රෝණිය සඳහා නිකුත් කර ඇති ගංවතුර අනතුරු ඇඟවීම ඉදිරි පැය 48ක කාලය සඳහාද බලාත්මකය.

මේ අතර කෑගල්ල, කුරුණෑගල සහ රත්නපුර දිස්ත්‍රික්කවල ඇතැම් ප්‍රදේශ සම්බන්ධයෙන් නිකුත් කළ නායයෑමේ අනතුරු ඇඟවීම් තවදුරටත් ක්‍රියාත්මක බව  ජාතික ගොඩනැගිලි පර්යේෂණ සංවිධානය පවසයි.