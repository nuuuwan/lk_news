රුසියාවට ආ මෝදි ට පුටින් ආමන්ත්‍රණය කළ අයුරු

ඉන්දීය අගමැති නරේන්ද්‍ර මෝදි දෙදින නිල සංචාරයක් සඳහා ඊයේ (08) රුසියාව වෙත පැමිණ තිබුණි.

මෙම සංචාරය ඉතිහාසයට එක්වන්නේ, රුසියාවේ යුක්‍රේන ආක්‍රමණයෙන් පසුව මෝදී රුසියාවේ සංචාරය කරන පළමු අවස්ථාව ලෙසය.

මොස්කව් නුවර වින්යුකෝවා ජාත්‍යන්තර ගුවන්තොටුපොළ රතු පලස මතින් පැමිණි ඉන්දීය අගමැතිවරයා පිළිගත්තේ රුසියානු රජයේ පළමු නියෝජ්‍ය සභාපති ඩෙනිස් මොන්චියෙරොෆ් විසිනි.

සංචාරයේ පළමු දිනය වූ ඊයේ අගමැති මෝදි රුසියානු ජනාධිපති ව්ලැ‍දිමීර් පුටින් ද හමුවුණි.

එහිදී අගමැති මෝදි වඩාත් ලෙන්ගතුව පිළිගත් ජනාධිපති පුටින් ඔහුට හිතවත් මිතුරා ලෙස ආමන්ත්‍රණය කර තිබුණු බවද විදෙස් මාධ්‍ය වාර්තා කරයි.

රාජ්‍ය නායකයින් දෙපළ ජනාධිපති මන්දිරයේ උද්‍යානයේ කෙටි සංචාරයක නිරතවූ අතර පසුව ඔවුන් අසුන් පැදවීමේ ඉසව්වක් නැරඹීමටත් එක්වී තිබුණි.

තෙවැනි වරටත් ඉන්දීය අගමැති ධුරයට පත්වීම ගැන මෝදි ට සුබ පැතීමටත් මෙහිදී ජනපති පුටින් කටයුතු කර තිබුණි.

අගමැති මෝදි ඊයේ රාත්‍රියේ ජනපති පුටින් සමඟ පැවති පෞද්ගලික භෝජන සංග්‍රහය අතරතුරදීත් සාකච්ඡාවකට එක්වූ බව වාර්තා වෙයි.

එහිදී වැඩි අවධානය යොමුවී ඇත්තේ දෙරට අතර පවතින වෙළෙඳ සබඳතා තර කරගැනීම සහ ඉන්දීය ජනතාව නොමඟ ගොස් රුසියානු යුද්ධයේ සටන් වැදීම යන කරුණු සම්බන්ධයෙනි.

රුසියාව වෙනුවෙන් යුක්‍රේනයේ යුද වැදී සිටින ඉන්දීය සෙබලු නිදහස් කිරීමට ජනපති පුටින් මෙහිදී එකඟ වී තිබේ.

රුසියා යුක්‍රේන යුද්ධයට එක්වූ ඉන්දීය සෙබළු දෙදෙනෙක් දැනටමත් මියගොස් ඇති අතර තවත් දහස් ගණන් පිරිස් යුද්ධයට කොටුවී එහි රැඳී සිටින බව වාර්තා වෙයි.

රාජ්‍ය නායකයින් අතර නිල ද්වීපාර්ශ්වීය සාකච්ඡා පැවැත්වෙන්නේ අද මොස්කව් නුවර ක්‍රෙම්ලින් ගොඩනැගිල්ලේදීය.

අදාළ සාකච්ඡා ඉතා පුද්ගලික මට්ටමෙන් පැවැත්වෙන බව ක්‍රෙම්ලින් ප්‍රකාශක දිමිත්‍රි පෙස්කොෆ් සඳහන් කළේය.

මේ අතර මෝදි අගමැතිවරයාගේ රුසියානු සංචාරය සම්බන්ධව අමෙරිකාව සෘජුව කණස්සල්ල පළකර තිබේ.

එහිදී ඔවුන් පවසා තිබුණේ සෑම රටක්ම එක්සත් ජාතීන්ගේ ප්‍රඥප්තියට ගරු කරමින් කටයුතු කළ යුතු බවය.

කෙසේ වෙතත් ඊට ප්‍රතිචාර ලෙස අගමැති නරේන්ද්‍ර මෝදි අවධාරණය කර ඇත්තේ මෙම සංචාරය සම්බන්ධව අමෙරිකාවේ කණස්සල්ල තමන් ප්‍රතික්ෂේප කරන බවය.

ඉන්දියාව සෑම විටම එක්සත් ජාතීන්ගේ ප්‍රඥප්තියට ගරුකරන බවද අගමැතිවරයා අවධාරණය කර ඇත.

එමෙන්ම ඔහු පවසා තිබුණේ ඉන්දියාව සහ රුසියාව අඛණ්ඩව දෙරට අතර මිතුදම් තරකරගැනීමට ඉදිරියේදීත් කටයුතු කරන බවය.

අගමැති මෝදි මේ අදහස් පළකළේ රුසියාවේ රැඳී සිටින ඉන්දීය ප්‍රජාව අමතමිනි.

රුසියානු සංචාරය අවසන් වීමෙන් පසු අගමැති මෝදි අමෙරිකාවේ වොෂින්ටන් නුවර බලා ගමන් කිරීමට නියමිතව තිබේ.

ඒ අද සිට ලබන බ්‍රහස්පතින්දා දක්වා පැවැත්වෙන නේටෝ සමුළුවට එක්වීමේ අරමුණිනි.