අමෙරිකානු තරුණියකට අතවර කිරීමේ සිද්ධියකට දෙදෙනෙක් අත්අඩංගුවට

මෙරට සංචාරය කිරීමට පැමිණි 25 හැවිරිදි අමෙරිකානු තරුණියකට අතරවර කිරීමේ සිද්ධියක් සම්බන්ධයෙන් සැකකරුවන් දෙදෙනෙකු අත්අඩංගුවට ගෙන තිබේ.

ඇය සතුව තිබූ අමෙරිකානු ඩොලර් 6,000ක් පමණ වටිනා රන් ආභරණ ද සැකකරුවන් විසින් සොරකම් කර ඇති බවද වාර්තා වෙයි.

මෙලෙස අත්අඩංගුවට ගෙන ඇත්තේ සංචාරක මඟ පෙන්වන්නෙකු ‍ලෙස කටයුතු කළ පුද්ගලයෙකු සහ තවත් අයෙකු බව මහනුවර පොලීසියේ අපරාධ විමර්ශන අංශය පවසයි.

පසුගිය 30 වනදා මහනුවර සිට බදුල්ල බලා ධාවනය වූ දුම්රියේ සිටි විදේශීය කාන්තාවක් හඬමින් සිටින බව දුටු මඟීන් පිරිසක් ඇයගෙන් ඒ බව විමසා ඇයව නානුඔය පොලීසිය වෙත යොමුකර ඇත.

ඒ අනුව නානුඔය පොලිස් නිලධාරීන් සිදුකළ ප්‍රශ්න කිරීම් අනුව මෙම තරුණිය පවසා ඇත්තේ පසුගිය 29 වනදා මහනුවර නවාතැන් පොළකදී තමන්ට අතවරයක් සිදුවූ බවය.

ඇය වැඩිදුරටත් පොලීසියට පැමිණිලි කර ඇත්තේ සැකකරුවන් විසින් තමන් සතුව තිබූ අමෙරිකානු ඩොලර් 2,400ක් වටිනා රන් අත්පළඳනාවක්, අමෙරිකානු ඩොලර් 3,600ක් වටිනා මාලයක් සහ දියමන්ති ඔබ්බවන ලද කරාබු යුගළක් සැකකරුවන් සොරාගෙන ඇති බවය.

මෙම තරුණිය පොලීසියට පවසා ඇත්තේ අදාළ සැකකරුවන් දෙදෙනා සමඟ මහනුවර නවාතැන් පොළකදී තමන් මත්පැන් පානය කළ බවත් ඉන් පසුව තමන්ට සිදුවූ දේ පිළිබඳව මතකයක් නොමැති බවත්ය.

යළි සිහිය එනවිට තමන් අඩනිරුවත්ව ඇඳක් මත සිටි බවත් ඇය පොලීසියට පවසා තිබේ.

සැකකරුවන් දෙදෙනා අධිකරණ වෛද්‍යවරයා වෙත යොමුකර වාර්තාවක් ලබා ගැනීමට ද පියවර ගෙන ඇති අතර අදාළ විදෙස් තරුණිය ද අධිකරණ වෛද්‍යවරයා වෙත යොමු කිරීමට උත්සාහ කළ ද ඇය එය ප්‍රතික්ෂේප කර තිබේ.

මහනුවර පොලීසියේ අපරාධ විමර්ශන අංශය සිද්ධිය සම්බන්ධයෙන් වැඩිදුර විමර්ශන කරයුතු සිදුකරයි.