கன்னட நடிகர் பிரஜ்வல் தேவராஜ் நடிக்கும் 'கரவாலி' படத்தின் புதிய கிளர்வோட்டம் வெளியீடு

கன்னட திரையுலகின் முன்னணி நட்சத்திர நடிகரான பிரஜ்வல் தேவராஜ் கதையின் நாயகனாக முதன்மையான கதாபாத்திரத்தில் நடிக்கும் 'கரவாலி' எனும் திரைப்படத்தின் புதிய கிளர்வோட்டம் வெளியிடப்பட்டிருக்கிறது.

இயக்குநர் குரு தத் கனிகா இயக்கத்தில் உருவாகி வரும் 'கரவாலி 'எனும் திரைப்படத்தில் பிரஜ்வல் தேவராஜ் , சம்பதா , ரமேஷ் இந்திரா , மித்ரா,  கே கே மாதா உள்ளிட்ட பலர் நடித்து வருகிறார்கள். அபிமன்யு சதானந்தன் ஒளிப்பதிவு செய்து வரும் இந்த திரைப்படத்திற்கு சச்சின் பஸ்ரூர் இசையமைக்கிறார். இந்த திரைப்படத்தை  குரு தத் கனிகா ஃபிலிம்ஸ் நிறுவனம் தயாரிக்கிறது.

இப்படத்தின் மூன்று போஸ்டர்களும், கிளர்வோட்டமும் வெளியாகி பெரும் வரவேற்பை பெற்றது. இந்நிலையில் புத்தாண்டை முன்னிட்டு படக் குழுவினர் புதிய கிளர்வோட்டத்தை வெளியிட்டு இருக்கிறார்கள். இதில் ஒரு நாற்காலியை காண்பித்து இது கௌரவ சின்னம் என்றும், இதற்காக பலர் போட்டியிடுகிறார்கள் என்றும் உணர்த்தி இருக்கிறார்கள்.

தென்னிந்திய மாநிலங்களில் ஒன்றான கர்நாடகாவில் பாரம்பரியமாக நடைபெற்று வரும் எருது விடும் பந்தயமான கம்பளா எனும் போட்டியை மையப்படுத்திய படம் என்பதால் இப்படத்திற்கு பெரும் எதிர்பார்ப்பு ஏற்பட்டிருக்கிறது.