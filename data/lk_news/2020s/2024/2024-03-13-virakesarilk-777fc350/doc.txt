இரசாயன தொட்டிக்குள் விழுந்த பூனையை தொட வேண்டாம்  ; ஜப்பான் மக்களுக்கு எச்சரிக்கை

ஜப்பானின் மேற்கு நகரமான ஃபுகுயாமாவில் விஷம் கலந்த இரசாயனங்கள் அடங்கிய தொட்டியில் பூனை விழுந்துள்ளது.

இதன் காரணமாக  செல்லப் பிராணிகளிடம் இருந்து விலகி இருக்குமாறு அங்குள்ள மக்கள் எச்சரிக்கப்பட்டுள்ளனர்.

ஆரஞ்சு மற்றும் பழுப்பு நிறத்தில் இருக்கும் அதிக அமிலத்தன்மை கொண்ட ஹெக்ஸாவலன்ட் குரோமியம் (hexavalent chromium) என்ற இரசாயனம் அடங்கிய தொட்டியில் குறித்த பூனை வீழ்ந்ததாக தெரிவிக்கப்படுகிறது.

இந்த இரசாயனத்தின் ஊடாக புற்று நோய் உள்ளிட்ட நோய் தாக்கங்கள் ஏற்படக் கூடும் என எச்சரிக்கப்பட்டுள்ளது.

ஃபுகுயாமாவிலுள்ள முலாம் பூசும் நமுரா தொழிற்சாலையில் பணிபுரியும் ஊழியர் ஒருவர் பூனையின் கால்தடங்களை கண்டறிந்த நிலையில், பூனை தொட்டியில் விழுந்த சம்பவம் தெரியவந்துள்ளது.

இந்நிலையில் பூனைகள் உள்ளிட்ட செல்லப் பிராணிகளிடம் இருந்து விலகியிருக்குமாறு ஃபுகுயாமா நகர மக்கள் அறிவுறுத்தப்பட்டுள்ளனர். இதேவேளை பூனை உயிரிழந்திருக்கலாம் எனவும் தெரிவிக்கப்படுகிறது.

இந்த சம்பவத்தை நாங்கள் எதிர்பார்க்க வில்லை. பூனைகள் போன்ற சிறிய விலங்குகள் பதுங்கி நுழைவதைத் தடுக்க நடவடிக்கை எடுக்க வேண்டியதன் அவசியத்தை இந்த சம்பவம் எங்களுக்கு உணர்த்தியுள்ளதாக தொழிற்சாலை நிர்வாகம் தெரிவித்துள்ளது.