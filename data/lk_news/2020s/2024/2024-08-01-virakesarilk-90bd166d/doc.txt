தடைகளை நீக்கி நியாயமான தேர்தலை நடத்த ஆணைக்குழுவுக்கு ஒத்துழைப்பு வழங்கவும் - பெப்ரல் ஜனாதிபதிக்கு கடிதம்

மக்களுக்கு தங்களின் ஆட்சியாளரை நியமித்துக்கொள்ள இருக்கும் தடைகளை நீக்கி, தேர்தல் ஆணைக்குழுவுக்கு நியாயமான தேர்தல் ஒன்றை நடத்துவதற்கு ஒத்துழைப்பு வழங்க ஜனாதிபதி நடவடிக்கை எடுக்க வேண்டும் என பெப்ரல் அமைப்பு கோரிக்கை விடுத்துள்ளது.

பெப்ரல் அமைப்பின் நிறைவேற்று பணிப்பாளர் ராேஹன ஹெட்டியாரச்சி ஜனாதிபதி ரணில் விக்ரமசிங்கவுக்கு அனுப்பியுள்ள கடிதத்திலேயே இவ்வாறு தெரிவிக்கப்பட்டுள்ளது.

பல்வேறு நிச்சியமற்ற தன்மைகள் அடிக்கடி எழுந்தபோதும் அரசியலமைப்பின் பிரகாரம் தேர்தல் ஆணைக்குழு ஜனாதிபதி தேர்தலுக்கு அறிவிப்பு செய்துள்ளது.

தேர்தல் செப்டம்பர் 21ஆம் திகதி நடத்தப்படும் எனவும் தெரிவிக்கப்பட்டுள்ளது. நீங்கள் தேர்தலில் போட்டியிட ஏற்கனவே கட்டுப்பணம் செலுத்தியுள்ள நிலையில், ஜனாதிபதி தேர்தலை நடத்துவதற்கு எந்த தடையும் ஏற்படாமல் பாதுகாப்பதாக அடிக்கடி தெரிவித்துள்ளீர்கள். அதுதொடர்பில் நாங்கள் நன்றி கூறுகிறோம்.

என்றாலும் பொலிஸ்மா அதிபர் தொடர்பில் நீதிமன்றம் வழங்கியுள்ள இடைக்கால தடை உத்தரவின் பிரகாரம் பதில் பொலிஸ்மா அதிபர் ஒருவரை நியமிக்காமல் இருப்பதன் மூலம் மீண்டும் ஜனாதிபதி தேர்தல் தொடர்பில் நிச்சயமற்ற தன்மை எழுந்துள்ளது. நாட்டின் ஜனநாயகம் மற்றும் தேர்தல் தொடர்பில் அடிக்கடி நிச்சயமற்ற தன்மையை ஏற்படுத்துவது  அரசாங்கத்தின், பிரஜைகளின் மற்றும் அரச தலைவர் என்றகையில் உங்களின் கெளரவத்துக்கு பாரிய பாதிப்பாகும்.

மாகாணசபைகளுக்கு மக்கள் பிரதிநிதிகளை நியமித்துக்கொள்ள மக்களுக்கு 6 வருடங்களுக்கும் அதிக காலம் இடமளிக்கப்படாமல் இருத்தல், உள்ளூராட்சி மன்றங்களுக்கான உறுப்பினர்களை தெரிவுசெய்துகொள்வதற்கு இருந்த சந்தர்ப்பம் திகதி குறிப்பிடப்படாமல் ஒத்திவைக்கப்பட்டுள்ளமை, பல்வேறு நிச்சயமற்ற தன்மைகளுக்கு மத்தியில் 5வருடங்களுக்கு பின்னர் மக்கள் ஜனாதிபதி ஒருவரை தெரிவு செய்துகொள்வதற்கு இருக்கும் சந்தர்ப்பம் தொடர்பில்  தற்போது நிச்சயமற்ற தன்மை எழுந்துள்ளமை.

அரசியலமைப்பு பேரவையில், சபாநாயகரின் அல்லது பேறு தரப்பினரின் குறைபாடு அல்லது அரசியலமைப்பு பேரவையின் குறைபாட்டினால் இந்த நாட்டு மக்களின் வாக்குரிமையை இல்லாமலாக்கச் செய்வதற்கு யாருக்கும் இடமளிக்காமல் இருப்பது உங்களது பொறுப்பாகும்.

இந்த நாட்டு மக்கள்,  மக்கள் பிரதிநிதிகளை நேரடியாகவோ மறைமுகமாகவோ நியமித்துக்கொள்வது அந்த பிரதிநிதிகள் மக்களின் வரி பணத்தை பயன்படுத்துவதற்கும் முகாமைத்துவம் செய்வதற்கும் இடமளிப்பது அந்த நம்பிக்கையின் அடிப்படையிலாகும். பொலிஸ்மா அதிபர் ஒருவர் இல்லாமல் இருப்பதன் அடிப்படையில் தேர்தலுக்கு அழுத்தம் ஏற்பட்டால் அதன் பொறுப்பில் இருந்து விடுபடுவதற்கு, நிறைவேற்று ஜனாதிபதி மற்றும் நியமன அதிகாரி என்றவகையில் உங்களுக்கு முடியாமல் போகும்.

அதேபோன்று தற்போதைய ஜனாதிபதி என்றவகையில் அரசியலமைப்பின் 33 (இ) உறுப்புரைக்கமைய உங்களுக்கு சாட்டப்பட்டிருக்கும் பொறுப்புக்களில் இருந்து ஒதுங்கியிருக்க முடியாது.

அதனால் 5வருடங்களுக்கு பின்னர் மக்களுக்கு தங்களின் ஆட்சியாளரை நியமித்துக்கொள்ள இருக்கும் தடைகளை நீக்கி, தேர்தல் ஆணைக்குழுவுக்கு நியாயமான தேர்தல் ஒன்றை நடத்துவதற்கு ஒத்துழைப்பு வழங்குமாறு நாங்கள் உங்களை கேட்டுக்கொள்கிறோம்.