சிவகார்த்திகேயன் வெளியிட்ட 'ராபர்' பட ஃபர்ஸ்ட் லுக்

'மெட்ரோ' படத்தின் மூலம் ரசிகர்களுக்கு அறிமுகமான நடிகர் சத்யா கதையின் நாயகனாக முதன்மையான கதாபாத்திரத்தில் நடித்திருக்கும் 'ராபர்' எனும் திரைப்படத்தின்  ஃபர்ஸ்ட் லுக் வெளியிடப்பட்டிருக்கிறது. இதனை நடிகர் சிவகார்த்திகேயன் வெளியிட்டு படக்குழுவினருக்கு வாழ்த்து தெரிவித்தார்.

அறிமுக இயக்குநர் எஸ். எம். பாண்டி இயக்கத்தில் உருவாகி இருக்கும் 'ராபர்' படத்தின் சத்யா, டேனி போப், தீபா ஷங்கர், ஜெயபிரகாஷ், சென்றாயன், நிஷாந்த், 'ராஜா ராணி' பாண்டியன் உள்ளிட்ட பலர் நடித்திருக்கிறார்கள். என். எஸ். உதயகுமார் ஒளிப்பதிவு செய்திருக்கும் இந்த திரைப்படத்திற்கு ஜோஹன் ஷிவனேஷ் இசையமைத்திருக்கிறார். பொது வெளிகளில் நடைபெறும் நகை திருட்டை மையப்படுத்தி தயாராகி இருக்கும் இந்த திரைப்படத்தை இம்ப்ரஸ் ஃபிலிம் புரொடக்ஷன்ஸ் மற்றும் மெட்ரோ புரொடக்ஷன்ஸ் ஆகிய பட நிறுவனங்கள் சார்பில் தயாரிப்பாளர் எஸ். கவிதா மற்றும் ஆனந்த கிருஷ்ணன் ஆகியோர் இணைந்து தயாரித்திருக்கிறார்கள்.

இப்படத்தின் படப்பிடிப்பு நிறைவடைந்து இறுதி கட்ட பணிகள் விறுவிறுப்பாக நடைபெற்று வருகிறது. இந்நிலையில் படத்தின் ஃபர்ஸ்ட் லுக் வெளியிடப்பட்டிருக்கிறது. இதில் முகத்தை மறைத்துக் கொண்டிருக்கும் நாயகன், செயின் ஸ்நாட்ச் எனும் நகை திருட்டில் ஈடுபடுவது போல் வடிவமைக்கப்பட்டிருப்பதாலும், 'மெட்ரோ' திரைப்படத்தின் இயக்குநர் ஆனந்த கிருஷ்ணன் கதை, திரைக்கதை, வசனம் எழுதியிருப்பதாலும் இப்படத்தை பற்றிய எதிர்பார்ப்பு ரசிகர்களிடத்தில் ஏற்பட்டிருக்கிறது.

படத்தைப் பற்றி இயக்குநர் பேசுகையில், '' தமிழக கிராமத்திலிருந்து வாழ்வாதாரம் தேடி சென்னைக்கு இடம்பெயரும் நாயகன் தனக்கு பொருத்தமான பணிகளை தேடுகிறான். அதில் அவனுக்கு தோல்வி கிடைக்கவே தன்னுடைய நாளாந்த செலவுகளுக்காக வேறு வழி இல்லாமல் திருடத் தொடங்குகிறான். பிறகு முழு நேர திருடனாக மாறுகிறான். அதன் பிறகு அத்தொழிலை கைவிட்டானா? இல்லையா? என்பதுதான் இப்படத்தின் கதை'' என்றார்.

இந்தத் திரைப்படத்தை மே மாத இறுதியில் வெளியிட திட்டமிடப்பட்டு வருவதாக படக்குழுவினர் தெரிவித்துள்ளனர்.