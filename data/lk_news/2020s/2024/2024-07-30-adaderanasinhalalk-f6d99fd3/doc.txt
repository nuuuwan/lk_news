කඩුලු රකින ක්‍රීඩිකා අනුෂ්කා සංජීවනී ට පාසලෙන් හරසර

ආසියානු කාන්තා ක්‍රිකට් තරගාවලියේ ජය හිමිකරගත් ශ්‍රී ලංකා කාන්තා ක්‍රිකට් කණ්ඩායමේ, කඩුලු රකින ක්‍රීඩිකා අනුෂ්කා සංජීවනී මීගම ව පිළිගැනීමේ උත්සවයක් හික්කඩුවේ දී පැවැත්වුණි.

අනුෂ්කා පාසල් ගිය හික්කඩුව සුමංගල විද්‍යාලයේ ආදි ශිෂ්‍යයින් විසින් පිළිගැනීමේ උත්සවය සංවිධානය කර තිබුණි

අනුෂ්කාව රිය පෙරහැරකින් හික්කඩුව නගරයේ සිට හික්කඩුව සුමංගල විද්‍යාලයට රැගෙන ආ අතර, හික්කඩුව සුමංගල හිමිගේ පිළිරුවට පුෂ්පෝපහාර දැක්වීමෙන් අනතුරුව ප්‍රදේශයේ භික්ෂූන් වහන්සේලා පිරිත් සජ්ඣායනා කරමින් ඇයට ආශිර්වාද එක්කළහ.

පසුව කෙටි උත්සවයක් පවත්වා ආදි ශිෂ්‍යයින් සහ පාසලේ ශිෂ්‍යයින් එක්ව ඇයට සුබ පැතුම් එක්කළහ.

මේ අවස්ථාවට එක්වූ අනුෂ්කාගේ එකම සහෝදරිය අදහස් පළ කිරීමේ දී සංවේදී වන අයුරු දැකගන්නට ලැබුණි.

ඇය පාසලේ ක්‍රිකට් ක්‍රීඩාව නඟාසිටුවීමට රුපියල් ලක්ෂයක මුදලක් ආදි ශිෂ්‍යය සංගමයට පරිත්‍යාග කළාය.

අනුෂ්කා හික්කඩුව නාරිගම ප්‍රදේශයේ උපත ලබා හික්කඩුව ජයන්ති ප්‍රාථමික විද්‍යාලයෙන් මූලික අධ්‍යාපනය හදාරා, හික්කඩුව ශ්‍රී සුමංගල විද්‍යාලයේ ඉගෙනුම ලබන අතරතුර සීනිගම ගුණ ජය සතුට පදනමෙන් ක්‍රිකට් පුහුණුව ලබා ජාතික කණ්ඩායමට තේරී පත් වී තිබේ.

අනුෂ්කා මෙහිදී වැඩිදුරටත් අදහස් දක්වමින් පවසා සිටියේ, තම පාසලේ මෙතෙක් කාන්තා ක්‍රිකට් කණ්ඩායමක් නොමැති බැවින් නුදුරේ දීම කාන්තා ක්‍රිකට් කණ්ඩායමක් ආරම්භ කිරීමට අවශ්‍ය ක්‍රියාමාර්ග ගන්නා බවය.