ජපානයේ සිටින ශ්‍රී ලාංකිකයන්ගේ සැණකෙළිය ජුනි 15 සහ 16

විවිධ හේතු මත නතරවී තිබූ ජපානයේ වාර්ෂිකව පවත්වන "ශ්‍රී ලංකා මහෝත්සවය" වසර 04කට පසු මේ වසරේ උත්කර්ෂවත් අන්දමින් පැවැත්වීමට කටයුතු යොදා තිබේ.

ජපානයේ ශ්‍රී ලංකා ව්‍යාපාරික සංගමය පවසන්නේ "ශ්‍රී ලංකා මහෝත්සවය" හෙවත් Sri Lanka Festival යනු ජපානයේ  වෙසෙන ශ්‍රී ලාංකිකයන් ලක්ෂ සංඛ්‍යාත පිරිසක් වසරකට වරක් හමුවන දැවැන්තතම ලාංකික  ඉසව්ව බවය.

ඒ අනුව ටෝකියෝ Yoyogi Park හි  ජූනි මස 15 සහ 16 යන දෙදින පෙරවරු 9.00 සිට සවස 7.00 දක්වා මෙම ලංකේය සංස්කෘතික  විවිධත්වයෙන් අනූන උත්සව මාලාව පැවැත්වෙයි.

සාම්ප්‍රදායික ශ්‍රී ලාංකීය නැටුම්, සංගීතය, විවිධ ශ්‍රී ලාංකික ආහාර පාන වර්ගවල රස බැලීමට ද මෙහිදී අවස්ථාව උදාවෙයි.

ජපානයේ ශ්‍රී ලංකා තානාපති කාර්යාලයේ පූර්ණ අනුග්‍රහය යටතේ  ජපානයේ වාහන ආනයනකරුවන්ගේ සංගමය, ශ්‍රී ලාංකීය විද්වතුන්ගේ සංගමය, ශ්‍රී ලංකා සංගමය, ශ්‍රී ලංකා ශිෂ්‍ය සංගමය ඇතුළු සංවිධාන රැසක් මීට දායකත්වය ලබාදෙයි.

වර්තමානයේ ජපානයේ ශ්‍රී ලාංකිකයන් ලක්ෂ 04කට ආසන්න ප්‍රමාණයක් ජීවත් වන බවට වාර්තා වෙන බවද එහි සංවිධායක මණ්ඩලය පවසයි.