தனஞ்சய, கமிந்து 2 இன்னிங்ஸ்களிலும் சதங்கள் குவித்து சாதனை; வெற்றியின் விளிம்பில் இலங்கை

பங்களாதேஷுக்கு எதிராக சில்ஹெட் சர்வதேச கிரிக்கெட் விளையாட்டரங்கில் நடைபெற்றுவரும் முதலாவது ஐசிசி டெஸ்ட் சம்பியன்ஷிப் கிரிக்கெட் போட்டியில் 2 இன்னிங்ஸ்களிலும் அணித் தலைவர் தனஞ்சய டி சில்வாவும் கமிந்து மெண்டிஸும் சதங்கள் குவித்து சாதனை படைக்க, இலங்கை வெற்றியை அண்மித்துள்ளது.

அதேவேளை, பந்துவீச்சில் விஷ்வா பெர்னாண்டோ, லஹிரு குமார, கசுன் ராஜித்த ஆகியோர் தங்களாலான அதிசிறந்த பங்களிப்பை வழங்கி பங்காதேஷை திணறச் செய்துள்ளனர்.

தனஞ்சய  டி சில்வா, கமிந்து மெண்டிஸ் ஆகிய இருவரும் 2 இன்னிங்ஸ்களிலும் சதங்கள் குவித்ததன் பலனாக பங்களாதேஷின் வெற்றி இலக்கு மிகவும் கடினமான 511 ஓட்டங்களாக நிர்ணயிக்கப்பட்டது.

இந்த வெற்றி இலக்கை நோக்கி மூன்றாம் நாள் கடைசி ஆட்டநேர பகுதியில் இரண்டாவது இன்னிங்ஸை ஆரம்பித்த பங்களாதேஷ் ஆட்ட நேர முடிவில் 5 விக்கெட்களை இழந்து 47 ஓட்டங்களைப் பெற்று படுதோல்வியை எதிர்கொண்டுள்ளது.

விஷ்வா பெர்னாண்டோ 13 ஓட்டங்களுக்கு 3 விக்கெட்களையும் கசுன் ராஜித்த, லஹிரு குமார ஆகியோர் தலா ஒரு விக்கெட்டையும் கைப்பற்றியுள்ளனர்.

போட்டியில் மேலும் இரண்டு நாட்கள் மீதம் இருப்பதால் இலங்கை இலகுவாக வெற்றிபெற்று விடும் என எதிர்பார்க்கப்படுகிறது. எவ்வாறாயினும்  போட்டியின் நான்காம் நாளான திங்கட்கிழமை (25) பகல் வேளையில் மழை பெய்யும் என எதிர்வுகூறப்பட்டுள்ளது. அதற்கு முன்னர் பங்களாதேஷின் எஞ்சிய 5 விக்கெட்களை இலங்கை வீழ்த்தி வெற்றி ஈட்டுமா என்பதை பொறுத்திருந்துதான் பார்க்கவேண்டும்.

போட்டியின் மூன்றாம் நாளான இன்று ஞாயிற்றுக்கிழமை (24) காலை தனது 2ஆவது இன்னிங்ஸை 5 விக்கெட் இழப்புக்கு 119 ஓட்டங்களிலிருந்து இலங்கை தொடர்ந்தது.

மொத்த எண்ணிக்கை 126 ஓட்டங்களாக இருந்தபோது இராகாப்பாளன் விஷ்வா பெர்னாண்டோ 4 ஓட்டங்களுடன் ஆட்டம் இழந்தார்.

இந் நிலையில் 7ஆவது விக்கெட்டில் ஜோடி சேர்ந்த முதலாவது இன்னிங்ஸ் ஹீரோக்களான தனஞ்சய டி சில்வாவும் கமிந்து மெண்டிஸும் 173 ஓட்டங்களைப் பகிர்ந்து அணியைப் பலப்படுத்தினர்.

முதலாவது இன்னிங்ஸில் 57 ஓட்டங்களுக்கு 5 விக்கெட்கள் என்ற நிலையில் ஜோடி சேர்ந்த அவர்கள் இருவரும் 6ஆவது விக்கெட்டில் சாதனைமிகு 202 ஓட்டங்களைப் பகிரந்தமை குறிப்பிடத்தக்கது.

முதல் இன்னிங்ஸில் தலா 102 ஓட்டங்களைப் பெற்ற தனஞ்சய டி சில்வா, கமிந்து மெண்டிஸ் ஆகிய இருவரும் 2ஆவது இன்னிங்ஸில் முறையே 108 ஓட்டங்களையும் 164 ஓட்டங்களையும் பெற்றனர்.

இலங்கையின் 42 வருட டெஸ்ட் கிரிக்கெட் வரலாற்றில் ஒரே டெஸ்டில் அணித் தலைவர் ஒருவர் இரண்டு இன்னிங்ஸ்களிலும் சதங்கள் குவித்ததும் இரண்டு வீரர்கள் இரண்டு இன்னிங்ஸ்களிலும் சதங்கள் குவித்ததும் இதுவே முதல் தடவையாகும்.

அவுஸ்திரேலியாவின் செப்பல் சகோதரர்களான இயன், க்றெக் ஆகியோர் நியூஸிலாந்துக்கு எதிரான 1974இல் நடைபெற்ற டெஸ்ட் போட்டியில் 2 இன்னிங்ஸ்களிலும் சதங்கள் குவித்து 50 வருடங்களின் பின்னர் இந்த அரிய சாதணையை தனஞ்சயவும் கமிந்துவும் நிலைநாட்டியுள்ளனர்.

பங்களாதேஷுக்கு எதிராக சட்டக்ரோம் விளையாட்டரங்கில் குமார் சங்கக்கார இரண்டு இன்னிங்ஸ்களிலும் சதங்கள் (319, 105) குவித்து பத்து வருடங்களின் பின்னர் இரண்டு இன்னிங்ஸ்களிலும் இலங்கை வீரர் அல்லது வீரர்கள் சதங்கள் குவித்திருப்பது இதுவே முதல் தடவையாகும்.

டுலீப் மெண்டிஸ், அசன்க குருசிங்க, அரவிந்த டி சில்வா (2 தடவைகள்), திலக்கரட்ன டில்ஷான், குமார் சங்கக்கார (2 தடவைகள்) ஆகியோரே இதற்கு முன்னர் ஒரே டெஸ்டில் 2 இன்னிங்ஸ்களிலும் சதங்கள் குவித்த இலங்கை வீரர்களாவர்.

இரண்டாவது இன்னிங்ஸில் 179 பந்துகளை எதிர்கொண்ட தனஞ்சய டி சில்வா  9 பவுண்டறிகள், 2 சிக்ஸ்களுடன் 108 ஓட்டங்களைப் பெற்றிருந்தபோது மிகக் கவனக் குறைவான அடி மூலம் ஆட்டம் இழந்தார்.

அவர் 94 ஓட்டங்கள் பெற்றிருந்தபோது அவரது கையுறையை உராய்ந்து சென்ற பந்தை விக்கெட் காப்பாளர் லிட்டன் தாஸ் பிடித்தார். ஆனால், அதற்கான கேள்வியை பங்களாதேஷ் வீரர்கள் எழுப்பாததால் தனஞ்சயவுக்கு சதம் குவிக்கும் வாய்ப்பு கிடைத்தது.

மிகத் திறமையாகத் துடுப்பெடுத்தாடிய கமிந்து மெண்டிஸ் 8ஆவது விக்கெட்டில் ப்ரபாத் ஜயசூரியவுடன் 67 ஓட்டங்களையும் கடைசி விக்கெட்டில் கசுன் ராஜித்தவுடன் 52 ஓட்டங்களையும் பகிர்ந்தார்.

எட்டாம் இலக்கத்தில் துடுப்பெடுத்தாடிய கமிந்து மெண்டிஸ் 237 பந்துகளை எதிர்கொண்டு 16 பவுண்டறிகள், 6 சிக்ஸ்களுடன் 164 ஓட்டங்களைக் குவித்தார்.

இலங்கை சார்பாக 8ஆம் இலக்க வீரர் ஒருவர் டெஸ்ட் கிரிக்கெட் போட்டியில் குவித்த அதிகூடிய எண்ணிக்கை இதுவாகும்.

அவருக்கு பக்கபலமாக 8ஆவது விக்கெட்டில் ஜோடியாக துடுப்பெடுத்தாடிய ப்ரபாத் ஜயசூரிய 25 ஓட்டங்களைப் பெற்றார். டெஸ்ட் இன்னிங்ஸ் ஒன்றில் அது அவரது தனிப்பட்ட அதிகூடிய எண்ணிக்கையாக பதிவாகியது.

கடைசி விக்கெட்டில் பகிரப்பட்ட 52 ஓட்டங்களில் கசுன் ராஜித்தவின் பங்களிப்பு ஆட்டமிழக்காத 4 ஓட்டங்களாக இருந்தது.

பந்துவீச்சில் மெஹிதி ஹசன் மிராஸ் 4 விக்கெட்களையும் தய்ஜுல் இஸ்லாம், நஹித் ரானா ஆகியோர் தலா 2 விக்கெட்களையும் கைப்பற்றினர்.

இலங்கை 1ஆவது இன்: சகலரும் ஆட்டம் இழந்து 280 (தனஞ்சய டி சில்வா 102, கமிந்து மெண்டிஸ் 102, காலித் அஹ்மத் 72 - 3 விக்., நஹித் ரானா 87 - 3 விக்.)

பங்களாதேஷ் 1ஆவது இன்: சகலரும் ஆட்டம் இழந்து 188 (தய்ஜுல் இஸ்லாம் 47, லிட்டன் தாஸ் 25, காலித் அஹ்மத் 22, விஷ்வா பெர்னாண்டோ 48 - 4 விக்., லஹிரு குமார 31 - 3 விக்., கசுன் ராஜித்த 56 - 3 விக்.)

இலங்கை 2ஆவது இன்:  சகலரும்  ஆட்டம் இழந்து 418 (கமிந்து மெண்டிஸ் 164, தனஞ்சய டி சில்வா 108, திமுத் கருணாரட்ன 52, ப்ரபாத் ஜயசூரிய 25, ஏஞ்சலோ மெத்யூஸ் 22, மெஹிதி ஹசன் மிராஸ் 74 - 4 விக்., தய்ஜுல் இஸ்லாம் 75 - 2 விக்., நஹித் ரானா 128 - 2 விக்.)

பங்களாதேஷ் 2ஆவது இன்: (வெற்றி இலக்கு 511 ஓட்டங்கள்) 3ஆம் நாள் ஆட்டநேர முடிவில் 47 - 5 விக். (ஸக்கிர் ஹசன் 19, விஷ்வா பெர்னாண்டோ 13 - 3 விக், லஹிரு குமார 6 - 1 விக்., கசுன் ராஜித்த 19 - 1 விக்.)