சுராஜ் வெஞ்சாரமூடு நடிக்கும் 'நாகேந்திரனின் ஹனிமூன்ஸ்' இணைய தொடரின் ஃபர்ஸ்ட் லுக் போஸ்டர் வெளியீடு

மலையாள திரையுலகில் முன்னணி நட்சத்திரமாக வலம் வரும் நடிகர் சுராஜ் வெஞ்சாரமூடு முதன்மையான கதாபாத்திரத்தில் நடித்திருக்கும் 'நாகேந்திரனின் ஹனிமூன்ஸ்' எனும் புதிய அசல் இணைய தொடரின் முதல் பார்வை வெளியிடப்பட்டிருக்கிறது. இந்த இணைய தொடர் முன்னணி டிஜிட்டல் தளமான டிஸ்னி பிளஸ் ஹாட் ஸ்டாரில் விரைவில் வெளியாகவிருக்கிறது.

இயக்குநர் நித்தின் ரஞ்சி பணிக்கர் இயக்கத்தில் உருவாகி இருக்கும் 'நாகேந்திரனின் ஹனிமூன்ஸ்' எனும் இணைய தொடரில் சுராஜ் வெஞ்சரமூடு, கிரேஸ் அண்டனி, ஷிவதா மேனன், கனி குஸ்ருதி, அல்பி பஞ்சிகரன், நிரஞ்சனா அனூப், பிரசாந்த் அலெக்சாண்டர், அம்மு அபிராமி, ஜனார்த்தனன், கலாபவன் ஷாஜோன், ரமேஷ் பிஷாரடி உள்ளிட்ட பலர் நடித்திருக்கிறார்கள். நிகில் எஸ். பிரவீண் ஒளிப்பதிவு செய்திருக்கும் இந்த திரைப்படத்திற்கு ரெஞ்சின் ராஜ் இசையமைத்திருக்கிறார். இந்த இணையத் தொடரை டிஸ்னி பிளஸ் ஹாட்ஸ்டார் எனும் டிஜிட்டல் தளத்திற்காக எம் ஜி சி பிரைவேட் லிமிடெட் மற்றும் நித்தின் ரஞ்சி பணிக்கர் புரொடக்ஷன்ஸ் ஆகிய நிறுவனங்கள் இணைந்து தயாரித்திருக்கிறது.

வயிறு குலுங்கும் நகைச்சுவை + அதிரடி திருப்பங்கள் இணைந்துள்ள இந்த இணைய தொடர் விரைவில் டிஸ்னி பிளஸ் ஹாட் ஸ்டார் எனும் டிஜிட்டல் தளத்தில் வெளியாகவிருக்கிறது.‌ இதற்காக வெளியிடப்பட்டிருக்கும் ஃபர்ஸ்ட் லுக் போஸ்டரில் சுராஜ் வெஞ்சரமூடு தன்னுடைய ஐந்து மனைவிகளுடன் அப்பாவியாக தோன்றுவது ரசிகர்களை கவர்ந்திருக்கிறது.