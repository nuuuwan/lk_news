எனக்கு ஆதரவு வழங்குங்கள் :கலந்துரையாட வருமாறு தமிழ் பொதுக்கட்டமைப்பினருக்கு ஜனாதிபதி அழைப்பு

இம்முறை ஜனாதிபதித்தேர்தலில் தனக்கு ஆதரவு வழங்குமாறும், அதனை முன்னிறுத்தி தமிழ் சமூகத்தின் எதிர்பார்ப்புக்கள் என்னவென்பது பற்றிக் கலந்துரையாடுவதற்கு வருமாறும் தமிழ் பொதுக்கட்டமைப்பினருக்கு ஜனாதிபதி ரணில் விக்ரமசிங்க மீண்டும் அழைப்புவிடுத்திருக்கிறார்.

அத்தோடு தமது கூட்டணி தமிழ் மக்களுக்கு மாத்திரமன்றி இந்நாட்டின் சகல பிரஜைகளுக்கும் நன்மையளிப்பதாக அமையும் எனவும் அவர் நம்பிக்கை வெளியிட்டிருக்கிறார்.

நாட்டின் ஒன்பதாவது ஜனாதிபதித்தேர்தல் எதிர்வரும் செப்டெம்பர் மாதம் 23 ஆம் திகதி நடைபெறவுள்ள நிலையில், தமிழ்த்தேசிய அரசியல் கட்சிகள் மற்றும் சிவில் சமூகப்பிரதிநிதிகள் இணைந்து உருவாக்கிய தமிழ் பொதுக்கட்டமைப்பினால் இலங்கைத் தமிழரசுக்கட்சியின் முன்னாள் பாராளுமன்ற உறுப்பினர் பா.அரியநேத்திரன் பொதுவேட்பாளராகக் களமிறக்கப்பட்டுள்ளார்.

இம்முறை தேர்தலில் சுயேட்சை வேட்பாளராகக் களமிறங்கியிருக்கும் ஜனாதிபதி ரணில் விக்ரமசிங்க ஏற்கனவே தமிழ் பொதுக்கட்டமைப்பினரைப் பேச்சுவார்த்தைக்கு அழைத்திருந்த போதிலும், அவர்கள் அப்பேச்சுவார்த்தையில் கலந்துகொண்டிருக்கவில்லை.

இருப்பினும் மரியாதையின் நிமித்தம் தாம் இச்சந்திப்பில் பங்கேற்பதாகக்கூறி தமிழ் பொதுக்கட்டமைப்பில் அங்கம்வகிக்கும் புளொட் தலைவரும் பாராளுமன்ற உறுப்பினருமான தர்மலிங்கம் சித்தார்த்தன், ரெலோ சார்பில் அதன் தலைவரும் பாராளுமன்ற உறுப்பினருமான செல்வம் அடைக்கலநாதன், கோவிந்தன் கருணாகரம் மற்றும் பேச்சாளர் குருசாமி சுரேந்திரன், ஜனநாயகப் போராளிகள் கட்சியின் தலைவர் வேந்தன் மற்றும் துளசி ஆகியோர் கலந்துகொண்டிருந்தனர்.

இவ்வாறானதொரு பின்னணியில் எதிர்வரும் ஜனாதிபதித்தேர்தலில் தனக்கு ஆதரவளிக்குமாறும், அதனை முன்னிறுத்தி தமிழ் சமூகத்தின் எதிர்பார்ப்புக்கள் குறித்துப் பேச்சுவார்த்தை நடத்துவதற்கு வருமாறு ஜனாதிபதி ரணில் விக்ரமசிங்க தமிழ் பொதுக்கட்டமைப்பினருக்கு மீண்டும் அழைப்புவிடுத்திருக்கிறார்.

'2024 ஆம் ஆண்டு ஜனாதிபதித்தேர்தலில் நான் ஒரு வேட்பாளராகப் போட்டியிடுகிறேன் என்பதையும், இலங்கையை அபிவிருத்தியடைந்த நாடாகக் கட்டியெழுப்புவதை முன்னிறுத்தி தற்போது நடைமுறைப்படுத்தப்பட்டுவரும் அபிவிருத்தித்திட்டங்களைத் தொடர்ந்து முன்கொண்டுசெல்வதை இலக்காகக்கொண்டு சகல அரசியல் கட்சிகளினதும் ஆதரவை நாடுவதற்கு உத்தேசித்திருக்கிறேன் என்பதையும் நீங்கள் அறிந்திருப்பீர்கள்' என ஜனாதிபதி ரணில் விக்ரமசிங்க நேற்றைய தினம் தமிழ் பொதுக்கட்டமைப்பினருக்கு அனுப்பிவைத்திருக்கும் கடிதத்தில் குறிப்பிட்டிருக்கிறார்.

அதேவேளை 'எதிர்வரும் ஜனாதிபதித்தேர்தலில் எனது வெற்றிக்கு தமிழ் பொதுக்கட்டமைப்பினரின் ஆதரவைக்கோர விரும்புவதுடன், அவ்வாறு ஆதரவளிப்பதை முன்னிறுத்தி தமிழ் சமூகத்தின் எதிர்பார்ப்புக்கள் என்னவென்பது பற்றிக் கலந்துரையாடுவதற்கும் உங்களுக்கு (தமிழ் பொதுக்கட்டமைப்பினருக்கு) அழைப்புவிடுக்கிறேன்' எனவும் ஜனாதிபதி தெரிவித்திருக்கிறார்.

அதுமாத்திரமன்றி தமது கூட்டணி தமிழ் சமூகத்துக்கு மாத்திரமன்றி, தான் எதிர்வருங்காலத்தில் கட்டியெழுப்புவதற்கு எதிர்பார்த்திருக்கின்ற சமத்துவம் மற்றும் பரஸ்பர நன்மதிப்பைப் பேணும், பொருளாதார ரீதியில் ஸ்திரமடைந்த, அபிவிருத்தியடைந்த நாட்டில் வாழும் அனைத்துப்பிரஜைகளுக்கும் பெரிதும் நன்மையளிப்பதாக அமையும் என உறுதியாக நம்புவதாகவும் அவர் தமிழ் பொதுக்கட்டமைப்பினருக்கு அனுப்பிவைத்திருக்கும் கடிதத்தில் கூறியிருக்கிறார்.