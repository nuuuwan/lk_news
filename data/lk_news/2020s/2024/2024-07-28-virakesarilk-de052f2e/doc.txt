இரணைமடுக்குள பகுதியில் மாவட்ட பயிர்செய்கை குழுவின் தீர்மானங்களை மீறி மேலதிக நெற் செய்கை

கிளிநொச்சி இரணை மடுக்குளத்தின் கீழ் உள்ள புலிங்கதேவன் முறிப்பு கமக்கார அமைப்புக்கு  உட்பட்ட பகுதியில் சுமார் 750ஏக்கருக்கும்  மேற்பட்ட  நிலப் பரப்பில் மாவட்ட பயிர்செய்கை  குழுவின் தீர்மானங்களை மீறி மேலதிக நெற்  செய்கை மேற்கொள்ளப்பட்டுள்ளதுடன் கமக்கார அமைப்பின் சிபார்சுகளின் படி சிறுபோகத்துக்கான அரச மானியங்களும் பெற்றுக் கொடுக்கப்பட்டுள்ளன.

கிளிநொச்சி இரணை மடுக்குளத்தின் கீழ் இவ்வாண்டு சிறுபோக நெற்செய்கைக்கு  தீர்மானிக்கப்பட்ட அளவுகளின் படி  புலிங்கதேவன் முறிப்பு கமக்கார அமைப்புக்கு  உட்பட்ட பிரதேசத்தில் உள்ள ஆயிரத்து 707  ஏக்கர் நீர்வரி காணிகளில்  530 ஏக்கர் காணி தவிர்ந்த  ஏனைய ஆயிரத்து 177 ஏக்கர் நிலப்பரப்பில் நெற்செய்கை  மேற்கொள்வதற்கான அனுமதிகள் வழங்கப்பட்டிருந்தன.

இந்த நிலையில் குறித்த பிரதேசத்தில் ஒதுக்கீடு செய்யப்பட்ட நிலப்பரப்புடன் சேர்த்து மேலும் 750 ஏக்கர் நிலப்பரப்பு மேலதிகமாக செய்கை பண்ணப்பட்டுள்ளது

அதாவது மாவட்ட பயிர் செய்கை  குழுவின் தீர்மானங்களை மீறி குறிப்பதேசத்தில் கமக்கார அமைப்புகளின் முக்கிய பொறுப்பில்  உள்ளவர்களும் அவர்களோடு சேர்ந்து செயல்படுபவர்களும் குறித்த பயிர்செய்கைகளை  மேற்கொண்டுள்ளனர்

இதனால் தனிப்பட்ட விவசாயிகள் பலர் பாதிக்கப்பட்டுள்ளனர் அதே நேரம் குறித்த பிரதேசத்தில் மூன்று ஏக்கருக்கும் குறைவான அனுமதிக்கப் பட்ட  நிலப்பரப்பில்  வாழ்வாதார பயிர்செய்கை மேற்கொண்ட 22 பேரின் காணிகளில் மொத்தமாக 30 ஏக்கர்  நிலப்பரப்பை  மேலதிக செய்கையாக அடையாளப்படுத்தியுள்ளனர்

ஆனாலும் சட்டவிரோத செய்கை மேற்கொள்ளப்பட்ட குறித்த  நிலப்பரப்புகளை மூடி மறைத்து  மேலதிகமாக மேற்கொள்ளப்பட்டுள்ள சட்டவிரோதச் செய்கைகளுக்கு குறித்த கமக்கார அமைப்பினால் அரச மானியங்களும் பெற்றுக் கொடுக்கப்பட்டுள்ளமை கண்டறியப்பட்டுள்ளது.