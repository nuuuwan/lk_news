අමනාපවී ගෙදරින් පළාගිය දරුවා මහණ කර සිටියදී හමුවෙයි

මිත්තණිය සමග අමනාව වී නිවසින් ගොස් අතුරුදන් වූ දරුවා මහණ කර සිටියදී හමුවී තිබේ.

මදුරන්කුලිය පොලීසිය සඳහන් කළේ හිමිනමක් විසින් දරුවාව රැගෙන ගොස් කතරගම ප්‍රදේශයේ විහාරස්ථානයකදී මහණ කර සිටියදී සොයාගත් බවය.

මෙලෙස මහණ කර ඇත්තේ මදුරන්කුලිය නගරයට ආසන්නයෙ නිවසක පදිංචිව සිටි මදුරන්කුලිය ආදර්ශ විද්‍යාලයේ 7 වන ශ්‍රේණියේ අධ්‍යාපනය හදාරමින් සිටි ගගන නෙතුසර ප්‍රියනන්දන නමැති දරුවෙකි.

ඔහු සහෝදර සහෝදරියන් තිදෙනෙකුගෙන් සමන්විත පවුලක වැඩිමල් දරුවා වන බවද පොලීසිය කියයි.

මෙම දරුවා පසුගිය 18 වනදා දින මදුරන්කුලිය සිය මිත්තණියගේ නිවසේ සිටියදී රූපවාහිනී යන්ත්‍රය නරඹමින් සිට ඇති අතර එහිදී මිත්තණිය ප්‍රිය කරන වැඩසටහනක් නොදැමීම නිසා මිත්තණිය විසින් දරුවාට බැණවැදී තිබේ.

නිවසින් ගිය දරුවා පිළිබඳව මදුරන්කුලිය පොලීසිය විසින් කළ විමර්ශනවලදී හෙළිවී ඇත්තේ පුලිච්චාකුලම දක්වා ගමන් කරන දර්ශන මාර්ගය දෙපස CCTV කැමරා පද්ධතිවල සටහන්ව තිබූ බවය.

නමුත් ඉන් ඉදිරියට දරුවා ගමන් කරනු ලබන CCTV දර්ශන හමුවී නොමැත.

නිවසින් අතුරුදන් වූ දරුවා පිළිබඳව මාධ්‍ය මගින් දිගින් දිගටම හෙළි කිරීමත් සමග මෙම දරුවා කතරගම විහාරස්ථානයක මහණ කර සිටින බවට කතරගම පොලීසියට ඊයේ (22) උදෑසන තොරතුරක් ලැබී තිබේ.

වැඩිදුර විමර්ශනවලදී හෙළිවී ඇත්තේ මෙම දරුවාව පුත්තලම පාලවිය විහාරස්ථානයක වාසය කරනු ලබන භික්ෂුවක් විසින් මහණ කිරීමට මෙම විහාරස්ථානයට භාරදී ඇති බවය.

එසේ භාරදීමේ දී දරුවාගේ මව බව පවසමින් කාන්තාවක් ඉදිරිපත් කර ඇති බවද පරීක්ෂණවලදී හෙළිවී තිබේ.

ඒ අනුව කතරගම පොලීසිය ලබාදුන් තොරතුරු මත මදුරන්කුලිය පොලීසිය විසින් මෙම දරුවා මහණ කිරීමට භාර දුන් බව කියන  භික්ෂුව අත්අඩංගුවවට ගැනීමට කටයුතු කර ඇත.