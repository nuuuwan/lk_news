රැඳවුම්භාරයේ සිටි සැකකරුවන්ට සයනයිඩ් දුන් අක්කු ඇතුළු 7ක් අල්ලයි

ආදුරුප්පුවීදිය පොලීසියේ රැඳවුම් භාරයේ සිටි ජින්තුපිටියේ ඝාතන සැකකරුවන් දෙපළකට සයනයිඩ් මිශ්‍ර මාළු පාන් හා කිරිපැකට් ලබාදී පළාගිය ප්‍රධාන සැකකරු ඇතුළු හත්දෙනෙකු ගලහ පොලීසිය හා පොලිස් විශේෂ කාර්යංශය ඒකාබද්ධව සිදුකළ මෙහෙයුමකින් අත්අඩංගුවට ගෙන තිබේ.

මෙලෙස අත්අඩංගුවට පත් ප්‍රධාන සැකකරු මට්ටක්කුලිය ප්‍රදේශයේ පදිංචි මොහොමඩ් හුසේන් නොහොත් අක්කු නමැති පුද්ගලයෙකු බව පොලිසිය සඳහන් කරයි.

අත්අඩංගුවට පත් හත්දෙනා අතර නිවෙස්හිමියා ඇතුළු පිරිමි පුද්ගලයන් පස්දෙනෙකු හා කාන්තාවන් දෙදෙනකු ද සිටින බව පොලීසිය පවසයි.

ජින්තුපිටිය ප්‍රදේශයේදී පසුගිය මාසයේ 24 වැනිදා පුද්ගලයෙකු වෙඩි තබා ඝාතනය කිරීමට පැමිණි පුද්ගලයන් දෙදෙනා වෙඩි තැබීමෙන් පසු පැමිණි යතුරුපැදිය පණනොගැන්වීම මත දිව ගොස් තිබූ අතර එයින් එක් සැකකරවෙකු ප්‍රදේශවාසීන් හාපොලීසිය එක්ව අල්ලාගෙන තිබිණි.

එසේම පැනගිය අනෙක් සැකකරු ද මහියංගණය දඹාන ප්‍රදේශයේ සැඟව සිටියෙදී අත්අඩංගුවට ගෙන තිබිණි.

මෙම සැකකරුවන් දෙපළ කොළඹ ප්‍රධාන මහෙස්ත්‍රාත් අධිකරණයේ අවසරය මත ආදුරුප්පුවීදිය පොලීසියේ රැඳවුම් භාරයේ

තබා ගනිමින් ප්‍රශ්න කර සිටින මොහොතක එක් සැකකරුවෙකු බැලීම සඳහා පැමිණි පුද්ගලයෙකු මාළු පාන් හා කිරිපැකට් දෙක බැඟින් ලබාදී සුවදුක් විමසා බැහැරව ගොස් ඇත‍.

මෙම ආහාර අනුබව කළ සැකකරුවන් දෙපළ රෝගාතුර වී කොළඹ ජාතික රෝහල වෙත ඇතුළත් කිරීමෙන් පසු ඔවුනට සයනයිඩ් හා සමාන වස වර්ගයක් මිශ්‍ර කර මෙම ආහාර ලබාදී ඇතැයි හෙළ වී තිබිණි.

මෙම මාළු පාන් හා කිරිපැකට් ගෙන එන ලද සැකකරු සොයා විමර්ශන සිදුවන මොහොතක පොලිස් විශේෂ කාර්යංශයේ නිලධාරීන්ට තොරතුරක් ලැබී තිබුනේ සැකකරු ගලහ දෙල්තොට ග්‍රේට්වැලි වත්තේ නිවසක සැඟව සිටින බවටය.

ඒ පසුගිය 09 වැනිදා පොලිස් විශේෂ කාර්යංශය දින දෙකක කාලයක් රහසිගත විමර්ශනයක් සිදුකරමින් තොරතුරු සනාථ කරගත් අතර, පෙරේදා රාත්‍රී 11ට පමණ ගලහ පොලීසිය හා විශේෂ කාර්යංශයේ ගම්පොළ ඒකකයේ නිලධාරීන් වස මිශ්‍ර ආහාර ලබාදුන් ප්‍රධාන සැකකරු ඇතුළු හත්දෙනෙකුම අත්අඩංගුවට ගෙන තිබිණි.

අත්අඩංගුවට පත් පිරිස අතර මෙම අපරාධයට සහාය වූ දෙදෙනෙකුත්, මොවුනට නවාතැන් දුන් නිවසේ සිව්දෙනෙකුත් සිටින බව පොලීසිය සඳහන් කරයි.