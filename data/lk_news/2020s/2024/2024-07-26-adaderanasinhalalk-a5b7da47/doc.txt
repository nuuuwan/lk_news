ග්‍රෑන්ඩ්පාස් ද්විත්ව ඝාතන ගැන තවත් තොරතුරු

ග්‍රෑන්ඩ්පාස්, වදුල්ලවත්ත ප්‍රදේශයේදී ඊයේ (25) පස්වරුවේ ඝාතනය කර තිබුණේ මත්ද්‍රව්‍ය ජාවාරමේ නිරත ග්‍රෑන්ඩ්පාස් කුඩු සුනීතා හා ඇයගේ සහායකයාව බව පොලීසිය පවසයි.

ඊයේ පස්වරු 5.50ට පමණ යතුරුපැදියකින් පැමිණි නාඳුනන වෙඩික්කරුවන් දෙදෙනෙකු විසින් වෙඩි ප්‍රහාර එල්ල කර තිබුණි.

එහිදී අදාළ කාන්තාව හා ත්‍රීරෝද රථයේ රියදුරු බරපතළ තුවාල ලබා කොළඹ ජාතික රෝහලට ඇතුළත් කෙරුණි.

ත්‍රීරෝද රථයේ රියදුරු එම අවස්ථාවේදීම මියගොස් තිබූ බව පසුව පොලීසිය පැවසීය.

වෙඩි ප්‍රහාරයට ලක්වූ කාන්තාව දැඩි සත්කාර ඒකකයේ ප්‍රතිකාර ලබමින් සිටියදී අද (26) අළුයම මියගොස් තිබුණි.

පොලීසිය පැවසුවේ එලෙස ඝාතනයට ලක්වී ඇත්තේ, කේ. සුනීතා හෙවත් ග්‍රෑන්ඩ්පාස් කුඩු සුනීතා නම් කාන්තාවක් බවය.

ඇය ප්‍රදේශයේ මහා පරිමාණයෙන් මත්ද්‍රව්‍ය ජාවාරම සිදුකර ඇති අතර යුක්තිය මෙහෙයුම ආරම්භවීමත් සමග සැඟව සිට ඇති බව පොලීසිය සඳහන් කළේය.

ඇයට එරෙහිව මත්ද්‍රව්‍ය ජාවාරම සම්බන්ධයෙන් විභාග වන නඩු කිහිපයක් ද ඇති බවද වාර්තා වෙයි.

ඇය සමග ත්‍රීරෝද රථයේ රියදුරු ලෙස කටයුතු කළ පුද්ගලයා 31 හැවිරිදි කඹුරුපිටිය ප්‍රදේශයේ පදිංචිකරුවකු වන කේ.ආර්. දර්ශන නමැති ඝාතනයට ලක්වූ කාන්තාවගේ ඥාතියෙකි.

මේ අතර වෙඩික්කරුවන් දෙදෙනා පැමිණි බවට සැකකෙරන යතුරුපැදියක් අද පෙරවරුවේ ඔරුගොඩවත්ත ප්‍රදේශයේ දමාගොස් තිබියදී පොලීසිය සොයා ගත්තේය.

මත්ද්‍රව්‍ය ජාවාරම්කරුවන් පාවාදීම් හා මත්ද්‍රව්‍ය විකිණීම්වලට බාධාකිරීම් සම්බන්ධයෙන් ඇය සමග ප්‍රදේශයේ මත්ද්‍රව්‍ය ජාවාරම්කරුවන් අමනාපයෙන් සිට ඇති අතර ඔවුන් විසින් මෙම ඝාතනය මෙහෙයවා ඇති බවට පොලීසිය සැක කරයි.

එමෙන්ම රිවෝල්වර් වර්ගයේ ගිනි අවියකින් මෙම වෙඩිතැබීම සිදුකර ඇති බව පොලීසිය සඳහන් කළේය.