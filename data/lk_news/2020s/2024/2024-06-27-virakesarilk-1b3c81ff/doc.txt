தேசிய விளையாட்டுப் போட்டி மகளிர் கால்பந்தாட்டம்: அரை இறுதிகளில் மேல், வட மத்திய, வடமேல், சப்ரகமுவ அணிகள்

யாழ்ப்பாணத்தில் வியாழக்கிழமை (27) ஆரம்பமான 48ஆவது தேசிய விளையாட்டுப் போட்டியில் ஓர் அங்கமான மகளிர் கால்பந்தாட்டப் போட்டியில் மேல், வட மத்திய, வடமேல், சப்ரகமுவ ஆகிய மாகாண அணிகள் அரை இறுதிகளில் விளையாட தகுதிபெற்றுள்ளன.

இதற்கு முன்னோடியாக யாழ். துரையப்பா விளையாட்டரங்கில் இன்று நடைபெற்ற கால் இறுதிப் போட்டிகளில் இந்த நான்கு அணிகளும் இலகுவாக வெற்றியீட்டின.

இவ் வருடப் போட்டியில் 9 மாகாண அணிகளும் பங்குபற்றின. ஒரு போட்டி நீக்கல் போட்டியாக நடத்தப்பட்டு கிழக்கு மாகாணம் நீக்கப்பட்டது.

தென் மாகாணத்துக்கு எதிரான போட்டியில் வட மத்திய மாகாணம் 3 - 1 என்ற கோல்கள் வித்தியாசத்தில் வெற்றிபெற்றது.

வட மாகாணத்துக்கு எதிரான போட்டியில் மேல் மாகாணம் 5 - 1 என்ற கோல்கள் வித்தியாசத்தில் வெற்றிபெற்றது.

மத்திய மாகாணத்துக்கு எதிரான போட்டியில் சப்ரகமுவ மாகாணம் 3 - 0 என்ற கோல்கள் வித்தியாசத்தில் வெற்றிபெற்றது.

ஊவா மாகாணத்துக்கு எதிரான போட்டியில் வடமேல் மாகாணம் 3 - 0 என்ற கோல்கள் வித்தியாசத்தில் வெற்றிபெற்றது.

கடந்த வருடம் நடைபெற்ற 47ஆவது தேசிய விளையாட்டுப் போட்டியில் மகளிர் கால்பந்தாட்டத்தில் வட மேல் மாகாணம் சம்பியனாகி தங்கப் பதக்கத்தை சூடியதுடன் மேல் மாகாணம் இரண்டாம் இடத்தைப் பெற்று வெள்ளிப் பதக்கத்தை சூடிக்கொண்டது.

அரை இறுதிப் போட்டிகள் நாளையும் வெண்கலப் பதக்கத்துக்கான போட்டிகள் சனிக்கிழமையும் இறுதிப் போட்டிகள் ஞாயிற்றுக்கிழமையும் நடைபெறும்.

யாழ். மாவட்ட அரச அதிபர் எம். பிரதீபன், விளையாட்டுத்துறை பணிப்பாளர் நாயகம் ரெயா அட்மிரால் (ஓய்வு நிலை) பேராசிரியர் ஷெமால் பெர்னாண்டோ பிரதம அதிதியாக கலந்துகொண்டனர். அவர்களுக்கு அணிகள் அறிமுகம் செய்துவைக்கப்பட்டது.