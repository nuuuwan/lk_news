நிலூக்க கருணாரட்னவின் ஓய்வும், அறக்கட்டளை அங்குரார்ப்பணமும்

இலங்கையின் முன்னணி பட்மின்டன் வீரரும் ஒலிம்பியருமான நிலூக்க கருணாரட்ன, தனது ஓய்வை சம்பிரதாயபூர்வமாக அண்மையில் அறிவித்ததுடன் அதே தினத்தன்று தனது பெயரிலான மன்றத்தையும் ஆரம்பித்துவைத்தார்.

சுவிட்சர்லாந்தின் லுவாசேனில் அமைந்துள்ள சர்வதேச ஒலிம்பிக் குழுவின் தலைமையகத்தில் வைத்து கடந்த வருடம் அக்டோர் மாதம் தனது ஓய்வை நிலூக்க கருணாரட்ன உத்தியோகபூர்வமாக அறிவித்திருந்தார்.

எனினும் ஒலிம்பிக் இல்லத்தில் ஹேமசிறி பெர்னாண்டோ கேட்போர்கூடத்தில் (மார்ச் 7) நடைபெற்ற வைபவத்தின்போதே அவர் தனது ஓய்வை சம்பியரதாயபூர்வமாக அறிவித்தார்.

தனது 8ஆவது வயதில் பாட்மின்டன் விளையாட்டில் ஈடுபட ஆரம்பித்த நிலூக்க கருணாரட்ன 2001இல் தனது 16ஆவது வயதில் முதலாவது தேசிய பட்மின்டன் சம்பியன் பட்டத்தை சுவீகரித்தார்.

மிக குறைந்த வயதில் தேசிய பட்மின்டன் சம்பியன் பட்டத்தை சுவீகரித்தவர் என்ற சாதனையை இன்றும் தன்னகத்தே கொண்டுள்ள நிலூக்கவின் தேசிய மற்றும் சர்வதேச பட்மின்டன் வாழ்க்கை கடந்த வருடம் முடிவுக்கு வந்தது.

22 வருடங்களுக்கு மேல் தேசிய மற்றும் சர்வதேச பட்மின்டன் போட்டிகளில் பங்குபற்றிவந்த நிலூக்க கருணாரட்ன, லண்டன் 2012, ரியோ 2016, டோக்கியோ 2020 ஆகிய ஒலிம்பிக் விளையாட்டு விழாக்களில் பங்குபற்றியிருந்தார்.

லண்டன் 2012 ஒலிம்பிக் விளையாடு விழாவில் இலங்கை அணியின் ஒட்டுமொத்த தலைவராக செயற்பட்ட அவர், 6 பொதுநலவாய விளையாட்டு விழாக்கள், 2 ஆசிய விளையாட்டு விழாக்களில் இலங்கை சார்பாக பட்மின்டன் போட்டிகளில் பங்குபற்றியிருந்தார்.

ஆடவருக்கான உலக தரவரிசையில் 34ஆவது இடத்தைப் பெற்றதன் மூலம் இலங்கை பட்மன்டனில் வரலாறு படைத்த நிலூக்க கருணாரட்ன 30க்கும் மேற்பட்ட சர்வதேச பதக்கங்களை வென்றுள்ளார்.

விளையாட்டுத்துறை அதிகாரிகள், வீர, வீராங்கனைகள், ஊடகவியலாளர்கள் முன்னிலையில் தனது ஓய்வை அறிவித்த அவர், தனக்கு ஆதரவு வழங்கிய அனைவருக்கும் தனது இதயபூர்வமான நன்றிகளைத் தெரிவித்தார்.

தனது விளையாட்டுத்துறை வாழ்க்கையின் வெற்றியில் பங்காற்றிய அனைவரையும் நன்றிப் பெருக்குடன் பாராட்டுவதாகத் தெரிவித்த அவர், தேசிய அணியில் இடம்பெற்றதை ஒரு பாக்கியமாகவும் பெருமையாகவும் கருதுவதாகக் கூறினார்.

பட்மின்டன் விளையாட்டிலிருந்து அவர் ஓய்வு பெற்ற போதிலும் அவரது சாதனைகள், வெற்றிகள் விளையாட்டுலகில் என்றென்றும் நினைவில் நிலைத்திருக்கும் என்பதில் சந்தேகம் இல்லை.

தனது ஓய்வை சம்பிரதாயபூர்வமாக அறிவித்த அதே தினத்தன்று ஒலிம்பியர் நிலூக்க கருணாரட்ன மன்றம் என்ற அறக்கட்டளையையும்  அவர்  உத்தியோகபூர்வமாக ஆரம்பித்து வைத்தார்.

உள்நாட்டிலும் சர்வதேச அரங்கிலும் வீர, வீராங்கனைகளுக்கு ஆதரவு வழங்குவதையும் அவர்களுக்கு தேவையான உதவிகளை வழங்கி அவர்களது திறமையை மேம்படுத்துவதையும் குறிக்கோளாகக் கொண்டே ஒலிம்பியர் நிலூக்க கருணாரட்ன மன்றம் ஆரம்பிக்கப்பட்டுள்ளதாக அவர் கூறினார்.

இந்த வைபவத்தில் கலந்துகொண்டு பேசிய தேசிய ஒலிம்பிக் குழு செயலாளர்நாயகம் மெக்ஸ்வெல் டி சில்வா, நிலூக்கவின் விளையாட்டுத்துறை வாழ்க்கை பொன்னானது எனக் குறிப்பிட்டதுடன் அவரது எதிர்கால முயற்சிகள் வெற்றி அளிக்க வேண்டும் எனவும் வாழ்த்தினார்.