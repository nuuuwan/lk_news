පොතුහැර ලොරි - ත්‍රිවිල් අනතුරින් 3ක් මරුට

පොතුහැර, බුළුගොල්ල හංදිය අසල සිදුවු රිය අනතුරකින් පුද්ගලයින් තිදෙනෙකු මියගොස් තිබේ.

අදාළ ප්‍රදේශයේ දී කුරූණෑගල දෙස සිට කොළඹ දක්වා ධාවනය වු එළවළු ප්‍රවාහන ලොරියක් සහ ඊට ප්‍රතිවිරුද්ධ දෙසින් පැමිණි ත්‍රිරෝද රථයක් එකිනෙක ගැටීමෙන් මෙම අනතුර සිදුව ඇති බව පොලිස් මුලස්ථානය පැවසුවේය.

අනතුරින් ත්‍රිරෝද රථයේ ගමන්ගත් පුද්ගලයින් සිව්දෙනෙකු බරපතළ තුවාල ලබා කුරුණෑගල රෝහලට ඇතුළත් කර ඇති අතර එහිදි තිදෙනෙකු මියගොස් තිබේ.

අනතුර සම්බන්ධයෙන් ලොරි රථයේ රියදුරු පොතුහැර පොලීසිය මඟින් අත්අඩංගුවට ගෙන ඇති බව පොලිස් මුලස්ථානය වැඩිදුරටත් සඳහන් කළේය.

මේ අතර නොරච්චෝලය පොලිස් වසමේ පුලච්චේන හංදියේ ඉලංතඩිය අතුරු මාර්ගයේ පුලච්චේන විදුහල අසල සිදුවු අනතුරකින් සිව්හැවිරිදි දරුවෙක් ජීවිතක්ෂයට පත්ව තිබේ.

පූලච්චේන දෙසට ධාවනය වූ ලොරි රථයක පාපැදියක් ගැටී අනතුර සිදුව ඇත.

අනතුරින් බරපතළ තුවාල ලැබු පාපැදියේ ගමන්කළ කුඩා දරුවා පුත්තලම රෝහලට ඇතුළත් කිරීමෙන් පසු මියගොස් තිබේ.

මේ අතර මේ වසරේ ගතවු මාස දෙකක කාලය තුළ පමණක් රිය අනතුරුවලින් පුද්ගලයින් 341 දෙනෙකු මියගොස් ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති නීතිඥ නිහාල් තල්දූව මහතා පවසයි.