200 கோடி ரூபா பெறுமதியான ஹெரோயினுடன் கணவன், மனைவி கைது !

சுமார் 200 கோடி ரூபா பெறுமதியான ஹெரோயின் போதைப்பொருளுடன் கணவனும் மனைவியும் கைது செய்யப்பட்டுள்ளதாக பொலிஸ் விசேட அதிரடிப்படையினர் தெரிவித்தனர்.

பொலிஸ் விசேட அதிரடிப்படையினருக்குக் கிடைத்த தகவலின் பேரில் செவனகல , நுகேகலாய , கிரிவெவ பிரதேசத்தில் மேற்கொள்ளப்பட்ட சுற்றிவளைப்பின் போதே சந்தேக நபர்கள்  கைது செய்யப்பட்டுள்ளனர்.

கைது செய்யப்பட்டவர்களின் வீட்டு முற்றத்தில் புதைக்கப்பட்டிருந்த மூன்று பிளாஸ்டிக் கொள்கலன்களில் இருந்து 53 கிலோ 65 கிராம் ஹெரோயின் போதைப்பொருள் பொலிஸாரால் கைப்பற்றப்பட்டுள்ளது.

இதனையடுத்து கைது செய்யப்பட்ட சந்தேக நபர்கள் மேலதிக விசாரணைகளுக்காக பொலிஸ் போதைப்பொருள் ஒழிப்புப் பிரிவினரிடம் ஒப்படைக்கப்பட்டுள்ளனர்.