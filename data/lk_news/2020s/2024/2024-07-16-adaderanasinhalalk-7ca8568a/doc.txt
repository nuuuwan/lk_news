ට්‍රම්ප් ගේ තෝරාගැනීම වෑන්ස්

ට්‍රම්ප් විරෝධියෙක් ලෙස ප්‍රකටව සිටි ඔහායෝ හි සෙනෙට් සභිකයා වන ජේ ඩී වෑන්ස් ව සිය උප ජනාධිපති අපේක්ෂකයා ලෙස නම් කිරීමට හිටපු අමෙරිකානු ජනාධිපති ඩොනල්ඩ් ට්‍රම්ප් පියවර ගෙන තිබේ.

ඊයේ (15) පැවති රිපබ්ලිකන් පක්ෂ නියෝජිත සමුළුවේදී 39 හැවිරිදි වෑන්ස් එම තනතුර සඳහා සුදුසු බවට පක්ෂ නියෝජිතයින්ගේ අනුමැතිය හිමිවිය.

සිය සමාජ මාධ්‍ය ගිණුමේ සටහනක් තබමින් ට්‍රම්ප් පවසා තිබුණේ වෑන්ස් ව තෝරාගනු ලැබුවේ ඉතා දීර්ඝ වශයෙන් කල්පනා කිරීමෙන් පසුව බවයි.

අමෙරිකානු ජනාධිපතිවරණය එළැඹෙන නොවැම්බර් මාසයේ පැවැත්වීමට නියමිත අතර ඒ සඳහා රිපබ්ලිකන් පක්ෂයේ අපේක්ෂකයා ලෙස පක්ෂ නියෝජිතයින් විසින් ට්‍රම්ප් ව නම්කළේය.

පසුගිය සෙනසුරාදා ට්‍රම්ප් ව ඝාතනය කිරීමට මැතිව් කෲක්ස් නම් 20 හැවිරිදි තරුණයෙක් උත්සාහ දැරීය.

පෙන්සිල්වේනියාවේ මැතිවරණ ප්‍රචාරක රැලියක් අමතමින් සිටින අතරතුර ට්‍රම්ප් ට වෙඩි තැබූ අතර ඉන් ඔහුගේ දකුණු කනට තුවාල සිදුවිය.