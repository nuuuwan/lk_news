பிரதிநிதித்துவங்கள் பற்றி கவலை கொள்ளும் பிரதிநிதிகள்....!

ஜனாதிபதித் தேர்தலில்  தமிழ்த் தரப்பினர் ஆதரவளித்த வேட்பாளர்கள் எவரும் வெற்றி பெறவில்லை. சில பிரதேசங்களில் தமிழர்கள் தேசிய மக்கள் சக்திக்கு தமது வாக்குகளை வழங்கியிருந்தனர். இந்நிலையில் தமிழர் பிரதிநிதித்துவங்கள் பாதுகாக்கப்படல் வேண்டும் என மலையக பிரதிநிதிகள் கவலை வெளியிட்டுள்ளனர்.

அதாவது தாம் எதிர்க்கட்சி வரிசையில் அமர்ந்தாலும் பரவாயில்லை, பாராளுமன்றத்தில் இருந்தால் மாத்திரமே  மலையக சமூகத்துக்கு பாதுகாப்பு என்ற ரீதியில் இவர்களது பிரசாரம் அமைந்துள்ளது. ஆனால் இது அவர்களின் அரசியல் இருப்பு குறித்த கவலையாகவே இருக்கின்றதே ஒழிய, சமூகம் பற்றிய அக்கறையாகத் தெரியவில்லை.  பெருந்தோட்டத் தொழிலாளர் வர்க்கம் மற்றும் மலையக சமூகத்தின் பாராளுமன்றப் பிரதிநிதித்துவத்தின் வயது 47 வருடங்களாகும்.

சுதந்திரத்துக்குப்பிறகு இடம்பெற்ற தேர்தலில் 1977 ஆம் ஆண்டே நுவரெலியா மாவட்ட மக்கள் தமது பிரதிநிதி ஒருவரை நுவரெலியா – மஸ்கெலியா தொகுதியிலிருந்து நேரடியாக தெரிவு செய்திருந்தனர்.

1977 இற்கு முன்னர் நியமன அங்கத்தவர்களாகவே மலையகப் பிரதிநிதிகள் அரச சபையை அலங்கரித்தனர். 1947 ஆம் ஆண்டு இடம்பெற்ற பொதுத்தேர்தலின் போது இலங்கை இந்திய காங்கிரஸை பிரதிநிதித்துவப்படுத்திய ஏழு பேர் அப்போதைய பாராளுமன்றத்தை பிரதிநிதித்துவப்படுத்தியிருந்தனர் என்ற வரலாற்றை இப்போதுள்ள இளைய சமூகத்தினர் அறிந்து கொள்ள வேண்டும்.

அப்போதைய பாராளுமன்ற உறுப்பினர்களின் மொத்த எண்ணிக்கையே 95 என்பது குறிப்பிடத்தக்கது. அச்சந்தர்ப்பத்தில்  பாராளுமன்றத்தில் இருந்த உறுப்பினர்கள்  இவர்கள்: கே.ராஜலிங்கம்,  சௌமியமூர்த்தி தொண்டமான், சி.வி.வேலுப்பிள்ளை, டி.ராமானுஜம், எஸ்.எம்.சுப்பையா, ஜி.ஆர்.மோத்தா, கே.குமார வேல், இவ்வாறு ஏழு மலையக பிரதிநிதிகள் இருக்கும் சந்தர்ப்பத்தில் தான் இலங்கை சுதந்திரம் பெற்ற 1948 ஆம் ஆண்டு   மலையக மக்களின்  பிரஜா உரிமையை அப்போதைய ஐக்கிய தேசிய கட்சி அரசாங்கம் பறித்தது.

அதன் பின்னர் இவர்களின் வாக்குரிமையும் பறிபோனது. பின்வந்த காலங்களில் அந்த கால கட்டத்தில் இந்திய வம்சாவளியினரின் சனத்தொகை கிட்டத்தட்ட எட்டு இலட்சமாகும். இலங்கையின் சனத்தொகையில் இரண்டாவது இடத்திலிருந்த சமூகத்தினர் இவர்களாவர்.

1947 ஆம் ஆண்டு இடம்பெற்ற தேர்தலில் இந்த சமூகத்தை பிரதிநிதித்துவப்படுத்திய எழுவர் பாராளுமன்றத்துக்கு தெரிவான சம்பவமே ஐக்கிய தேசிய கட்சியின் பிரஜா உரிமை பறிப்புக்கு  காரணமாயிற்று. இந்தியத் தமிழரின் பிரதிநிதித்தவம் பாராளுமன்றில் அதிகரித்து விடும் என்ற அச்சம் இதன் பின்புலமாகும்.

பிரஜா உரிமை பறிப்பு சம்பவத்துக்குப்பிறகு, இந்தியத் தமிழர்களை நாடு கடத்துவதற்காக  இலங்கை – இந்தியா ஆகிய இருநாடுகளுக்கிடையிலான ஒப்பந்தங்கள், அதனால் ஏற்பட்ட  வேதனைகள், இலவச கல்வி உட்பட இலங்கை அரசாங்கத்தினால் இந்நாட்டின் ஏனைய சமூகங்களுக்கு வழங்கப்பட்ட சகல சலுகைகளும் இந்த சமூகத்துக்கு மறுக்கப்பட்டமை இறுதியில் 1977 இற்குப் பிறகு மெதுவாக முட்டி மோதி கல்வி உரிமைகளைப் பெற்று இன்று நாட்டில் மதிக்கத்தக்க சமூகமாக இந்திய வம்சாவளி மலையக சமூகம் வாழ்ந்து வருகின்றது.

77 களுக்குப்பிறகு கடந்த 47 வருடங்களாக மலையக சமூகத்தைப் பிரதிநிதித்துவப்படுத்தி பாராளுமன்றில் கோலோச்சியவர்கள் அமைச்சரவை அந்தஸ்த்துள்ள அமைச்சுப்பதவிகள், பிரதி அமைச்சர்கள், இராஜாங்க அமைச்சுப்பதவிகளை வகித்திருக்கின்றனர்.

கிட்டத்தட்ட அரை நூற்றாண்டு கால பாராளுமன்ற அரசியல் பயணத்தில் இந்த சமூகத்துக்கு தேவையான பதவிகளை வகித்த இந்த பிரதிநிதிகளால்,  தாம் ஆதரவளித்த அரசாங்கத்தின் ஊடாக இந்த மக்களின் பிரச்சினைகளை ஏன் முழுமையாக தீர்க்க முடியவில்லையென்பதை ஆராய்ந்து பார்க்க வேண்டும்.

இறுதியாக பாராளுமன்றம் கலைக்கப்படும் போது இந்த மக்களின் பிரதிநிதிகளாக பாராளுமன்றத்தில் இருந்தவர்களின் எண்ணிக்கை ஒன்பதாகும். ஆனால் இந்த ஒன்பது பேருமே நான்கு கட்சிகளை பிரதிநிதித்துவம் செய்பவர்களாக இருந்தனர்.

எதிர்வரும் பாராளுமன்றத் தேர்தலிலும் அவ்வாறு பிரிந்து நின்றே போட்டியிடுகின்றனர். ஆனால் தேசிய கட்சிகளுடன் கூட்டணி வைத்திருக்கின்றனர். தமது தனித்துவம் , தமிழ்ப் பிரதிநிதித்துவம் என்றெல்லாம் இப்போது கண்ணீர் வடிக்கும்  மலையகக் கட்சிகள் தமது சுயநல அரசியலுக்காக தாமும் பிரிந்து மக்களையும் பிரித்து வைத்து வாக்குகளை கேட்டே கடந்த இரு தசாப்தங்களாக தமது அரசியலை முன்னெடுத்து வருகின்றன. இவர்கள் பிரிந்து நின்று  மக்களை ஒற்றுமையாகவும் கட்டுக்கோப்பாகவும் இருக்கும்படி வலியுறுத்துவது எந்த வகையில் நியாயம் என்பது தெரியவில்லை.

ஆனால் மக்கள் இவர்களின் சுயரூபத்தை அறியாமலில்லை. ஆண்டாண்டு காலமாக இருக்கும் தமிழ்ப் பிரதிநிதித்துவங்களால் தமது சமூகத்தின் அடிப்படை பிரச்சினைகள் தீர்க்கப்படாமலிருக்கும் போது அவர்கள் மாற்றுத் தெரிவொன்றை நோக்கி சிந்திப்பதை தவறென்று கூற முடியாது.

தாம் பதவிகளிலும் பொறுப்புகளிலும் இருந்த காலத்தில் இந்த மக்களின் பிரச்சினைகள் பற்றியும் அதற்கான தீர்வுகள் குறித்தும் சிந்திக்காமல் செயலாற்றாமல், நெருக்கடியான காலகட்டங்களில் தமிழ்ப் பிரதிநிதித்துவத்தின் அவசியம் பற்றி பேசுவதில் எதுவும் நியாயம் இருப்பதாகத் தெரியவில்லை.

பிரதிநிதிகள் தமது மக்களின் நலன் மற்றும் எதிர்காலம் குறித்து சிந்தித்து செயலாற்றியிருந்தால் அவர்கள் எந்த சின்னத்தில் கேட்டாலும் வாக்களிக்க மக்கள் தயாராகவே இருக்கின்றனர். அதே வேளை பிரதிநிதிகள் தமது நலன்கள் சலுகைகள் குறித்து மாத்திரம் அக்கறை கொண்டிருந்த காரணத்தினாலேயே  மலையக மக்களும் இவர்களின் மீது நம்பிக்கையின்றி வேறு தெரிவுகளை சிந்திக்க ஆரம்பித்துள்ளனர்.

இந்த விடயத்தில் பிரதிநிதிகளின் காலம் கடந்து ஞானம் எந்த பயனையும் தராது. தற்போதைய நாட்டின் சூழ்நிலையில், பிரதிநிதிகள் மக்கள் மத்தியில் சென்று பாலும் தேனும் ஆறாக பெருக்கெடுக்கப்போகின்றது என்றெல்லாம் பேச முடியாது. மீண்டும் வரலாற்றை பின்நோக்கி பார்ப்போம்.

1948 ஆம் ஆண்டு ஒரே அமைப்பை பிரதிநிதித்துவப்படுத்திய ஏழு மலையக பிரதிநிதிகள் பாராளுமன்றில் இருக்கும் போதே அவர்களின் பிரஜா உரிமை பறிக்கப்பட்டது. இப்போது கட்சிகள் தொழிற்சங்கங்களாக பிரிந்து நின்று மலையக சமூகத்தை கூறு போட்டிருக்கும் பிரதிநிதிகள், பாராளுமன்றத்திலும் சென்று பிரிந்து நின்று தான் செயற்பட போகின்றனர்.

இவ்வாறு இவர்கள் தனித்தனியே பிரிந்து நின்று,   மக்களின் இருப்புக்காக கண்ணீர் வடிப்பது போன்று தமது இருப்புக்காக வாக்கு சேகரிக்க முயல்கின்றனர். பிரதிநிதிகள் ஒற்றுமையாக இருக்கும் போதே மலையக சமூகத்துக்கு எத்தகைய சவால்கள் கடந்த காலங்களில் ஏற்பட்டன என்பதற்கு பல உதாரணங்கள் உள்ளன.

இப்போது இவர்களின் நிலைமைகளே பரிதாபகரமாக உள்ளன. சிங்கள மக்கள் நாட்டின் சூழலுக்கேற்ப எடுத்த தீர்மானத்தில் உறுதியாக உள்ளனர்.  தமிழ் மக்களும் அந்த தீர்மானத்தை நெருங்கி வருகின்றனர் என்று தான் கூற வேண்டியுள்ளது.