විදෙස් රැකියා ජාවාරමක් උකුස්සා හෙළිකරයි

විදේශ රැකියා අමාත්‍යවරයාගේ නම අවභාවිත කරමින් ඊශ්‍රායාලයේ රැකියා ලබාදෙන බව පවසා මුදල් ගැරූ ජාවාරමක් පිළිබඳව අද දෙරණ උකුස්සාට තොරතුරු අනාවරණ වුණි.

විදේශ රැකියා අමාත්‍යවරයාගේ නම අවභාවිත කරමින්, අමාත්‍යවරයාගේ පෞද්ගලික ලේකම්වරයකු ලෙස පෙනී සිටින අයක් මෙම ජාවාරමේ නිරත වන බව අප තහවුරු කර ගත්තේය.

ඒ අනුව අදාළ ජාවාරමට සම්බන්ධ කාන්තාවක් දුරකථන මාර්ගයෙන් සම්බන්ධ කර ගැනුණි.

ඇය පැවසූ පරිදි අප උපායදූතයෙකු ද සමගින් කොළඹ කොටුවේ පිහිටි විදෙස් රැකියා සඳහා සම්මුඛ පරීක්ෂණ පවත්වන බවට පැවසෙන අදාළ ස්ථානයට යන්නේ මෙම ජවාරම නීතියේ රැහැනට හසුකරදීමේ අරමු‍ණෙනි.

එහිදී අපට පළමුව හමුවන්නේ අප දුරකථනය ඔස්සේ සම්බන්ධ කරගත් කාන්තාවය.

එම අවස්ථාවේදී ජාවාරම්කරු අයදුම්පතක් අපවෙත ලබාදෙන්නේ එය සම්පූර්ණ කරදෙන ලෙස පවසමිනි.

ජාවාරම සම්බන්ධයෙන් තහවුරු කරගැනීමෙන් පසුව විදේශ සේවා නියුක්ති කාර්යාංශයේ නිලධාරීන් ස්ථානය වටලනු ලැබීය.

එහිදී අනාවරණ වුණේ එය බලපත්‍ර නොමැති නීතිවිරෝධී විදෙස් රැකියා ඒජන්සියක් බවය.

ඉදිරියේදීත් මෙවැනි නීතිවිරෝධී ක්‍රියාවන් රට හමුවේ අනාවරණ කිරීමට අද දෙරණ උකුස්සා සීරුවෙනි.