’இரு முனை போட்டி முட்டாள்தனமானது’

ஒரே கட்சியைச்சேர்ந்த இரண்டுபேர் பிளவுபட்டு இரண்டு முனைகளில் போட்டியிடுவது முட்டாள்தனமான செயல்.  ரணிலையும் சஜித்தையும் இணைக்க   தான் மேற்கொண்ட முயற்சிகள் பயனளிக்கவில்லை. ஆகையால் மனச் சாட்சிப்படி என்னால் செயல்பட முடியாது என்பதால்,  எம்.பி. பதவியிலிருந்து ராஜினாமா செய்வதாக  ஐக்கிய மக்கள் சக்தியின் இரத்தினபுரி மாவட்ட எம்.பியான சட்டத்தரணி  தலதா அத்துகோரள  அறிவித்தார்

பாராளுமன்றம் புதன்கிழமை (21)  சபாநாயகர் மஹிந்த யாப்பா அபேவர்தன தலைமையில் கூடியது. விசேட அறிக்கை ஒன்றை விடுத்து உரையாற்றிய பின்னர் ராஜினாமா செய்தார்.

எனது சகோதரர்  காமினி அத்துகோரளவின் மறைவுக்கு பின்னர் 2004ஆம் ஆண்டு இந்த பாராளுமன்றத்துக்கு வந்தேன். எனது சகோதரர்  ஐக்கிய தேசிய கட்சிக்காக பல அர்ப்பணிப்புகளை செய்து பாதுகாத்துவந்தார். எந்த சந்தர்ப்பத்திலும் கட்சியை விட்டு பிரிந்து செல்ல தீர்மானிக்கவில்லை. நானும் அவ்வாறே இந்த கட்சிக்காக பாடுபட்டு வந்தேன். என்றாலும் பல்வேறு காரணங்களின் அடிப்படையில் கட்சிக்குள் ஏற்பட்ட உள்ளக முரண்பாடுகள் காரணமாக 2020 பொதுத் தேர்தலுடன் கட்சி பிளவுபட்டது. இதற்கு முன்னர் பல தடவைகள் கட்சி பிளவுபடும் நிலைக்கு சென்றபோதும் கட்சி பிளவுபடாமல் பாதுகாக்கப்பட்டது.

இந்நிலையில் எமது கட்சியின் தலைவரும் பிரதித் தலைவரும் வெவ்வேறு முனைகளில் ஜனாதிபதி வேட்பாளராக தேர்தலில் போட்டியிடுகின்றனர். இதனை தனது மனசாட்சிக்கு எதிராக ஏற்றுக்கொள்ள முடியாது. இது நாடு தொடர்பில் சிந்திக்காமல்  சுயநலமாக எடுக்கப்பட்ட தீர்மானமாகவே நான் பார்க்கிறேன். எதிர்காலத்தில் இது உறுதிப்படுத்தப்படும் என நான் நம்புகிறேன். இதை தெரிவிக்காவிட்டால் இந்த பாவத்தில் இருந்து எனக்கு தப்ப முடியாது. அதனால் இந்த நிலையில் ஒரு தீர்மானம் எடுக்க வேண்டிய நிலை எனக்கு ஏற்பட்டது. அந்த தீர்மானம் எனக்கு வாக்களித்த மக்களின் தீர்மானத்துக்கு விரோதமாக இருக்க கூடாது  என நினைத்தேன்.

பாராளுமன்ற உறுப்பினர் பதவியை கைவிடுவது எனக்கு எந்தவகையிலும் கவலையாக இருக்கப்போவதில்லை.   தம்முடன் இணைந்துகொள்ளுமாறு ரணில் விக்ரமசிங்க தொடர்ந்து தெரிவித்துவந்தபோதும் அதனை சஜித் பிரேமதாச நிராகரித்து வந்தது ஏன் என்பதை என்னால் இதுவரை நினைத்துப்பார்க்க முடியாமல் இருக்கிறது. சஜித் பிரேமதாசவுக்கு விரைவாக ஜனாதிபதியாகவேண்டும் என்ற எண்ணம் இருக்கிறதோ என்று சில சந்தர்ப்பங்களில் நான் நினைக்கிறேன் என்றார். .

அரசியல் செய்யும்போது எந்தளவு பொறுமையாக இருக்கவேண்டும் என்பதை எமது தலைவர்களே நடைமுறையில் ஒப்புவித்திருக்கின்றனர். அதில் இருந்து தற்போதாவது கற்றுக்கொள்ள வேண்டி இருக்கிறது. நாட்டின் தலைமைத்துவ பதவியை ஏற்றுக்காெள்ள முன்னர், தற்போதுள்ள நிலையில் அதனை ஏற்றுக்கொள்ள முடியுமா, அதற்கான சூழல் இருக்கிறதா என தேடிப்பார்க்க வேண்டும். நாட்டின் தலைவராக இருந்து எடுக்கும் தீர்மானம் மூலம் நாடு வீழ்ச்சியடைந்தால், அதன் பொறுப்பை ஏற்றுக்கொள்ள முடியுமா என்று பார்க்க வேண்டும்.

எமது நாட்டு அரசியல் தலைவர்கள் கோத்தபாய  ராஜபக்சவிடம் பாடம் கற்றுக்கொள்ள வேண்டி இருக்கிறது. அதிகாரத்தை பெற்றுக்கொள்ள முயற்சித்தாலும் அதனை எவ்வாறு பாதுகாப்பது என சிந்திக்க வேண்டும். எனவே ஒரே கட்சியைச்சேர்ந்த இரண்டுபேர் பிளவுபட்டு  இரண்டு முனைகளில் போட்டியிடுவது முட்டாள்தனமான செயல் என்றே தெரிவிக்கிறேன்.