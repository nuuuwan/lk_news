ගෙවුණු දින 26ට ජීවිත 6ක් අධිවේගයේ දී බිලිවෙයි

මේ වසරේ ගතවූ දින 26 තුළ පමණක් අධිවේගී මාර්ගවල සිදුවූ අනතුරුවලින් පුද්ගලයින් 6 දෙනෙකු ජීවිතක්ෂයට පත්ව ඇති බව මාර්ග සංවර්ධන අධිකාරිය පවසයි.

කෙසේවෙතත්, පසුගිය වසරටම අධිවේගී මාර්ගවල සිදුවූ අනතුරුවලින් සිදුව ඇත්තේ පුද්ගල මරණ ගණන 5ක් පමණයි.

අධිවේගී මාර්ග භාවිතයේදී මංතීරුවල රථ වාහන අතර නියමිත පරතරය තබා නොගැනීම බොහෝ අනතුරුවලට හේතුවී ඇති බව මාර්ග සංවර්ධන අධිකාරිය පෙන්වා දෙයි.

මේ අතර අධිවේගී මාර්ගවල මෙන්ම අධිවේගී මාර්ග අන්තර්හුවමාරු ස්ථානවල සවිකර ඇති වීදි ලාම්පු බොහෝමයක් ක්‍රියා විරහිත තත්ත්වයට පත්වීම හේතුවෙන් එම ප්‍රදේශ අඳුරු ස්වභාවයක් ගෙන ඇති බව ද "අද දෙරණ" කළ සොයාබැලීමකදී නිරීක්ෂණය වුණි.

මාර්ග සංවර්ධන අධිකාරිය පවසන්නේ මත්ද්‍රව්‍යවලට ඇබ්බැහිවූවන් හොර රහසේ විදුලි රැහැන් කපාගෙන යාම මෙම තත්ත්වයට හේතුවී ඇති බවය.

ඊයේ පෙරවරුවේ ද හෝමාගම - නියඳගල අධිවේගී ගුවන් පාලම පහළ වූ රුපියල් දසලක්ෂ පනස්දහසක අධිබලැති විදුලි රැහැන් පද්ධතියේ කොටසක් කපා දමා ඇති බව පොලීසිය පවසයි.

ඉදිකිරීම් සමාගමේ නියෝජිතයෙකු එම ස්ථානයට ළඟාවනවාත් සමඟම රැහැන් කපමින් සිටි තිදෙනෙක් පළාගොස් ඇති අතර සැකකරුවන් සොයා පොලිස් විමර්ශනයක්ද ආරම්භ කෙරුණි.

මේ අතර කෙරවලපිටිය අධිවේගී මාර්ගයේ අද (26) පෙරවරුවේ සිදුවූ අනතුරකින් ද විදේශිකයෙකුට දිවි අහිමි වුණි.

ඒ, විදෙස් සංචාරකයින් පිරිසක් ගමන්ගත් වෑන් රථයක්, ලොරි රථයක පිටුපස ගැටීමෙනි.

පිටත වටරවුම් අධිවේගී මාර්ගයේ කඩවත - කෙරවලපිටිය අතර 27.1 කණුව ප්‍රදේශයේදී මෙම රිය අනතුර සිදුව තිබුණේ අද පෙරවරුවේ ය.

විදෙස් ජාතිකයින් රැගත් වෑන් රථයක් කන්ටේනර් පෙට්ටියක් සවිකරන ලද ලොරි රථයක පිටුපස ගැටීමෙන් අනතුර සිදුව තිබුණි.

ලොරි රථය කාර්මික දෝෂයකට ලක්ව මාර්ගයේ වම් පස නතරවී ඇති අතර එම අවස්ථාවේ පිටුපසින් පැමිණි වෑන් රථය එහි ගැටී තිබේ.

අනතුරට ලක්වූ වෑන් රථයේ ගමන් කර තිබුණේ, හික්කඩුවේ සිට කටුනායක බණ්ඩාරනායක ජාත්‍යන්තර ගුවන් තොටුපොළ දක්වා ගමන් කළ ඔස්ට්‍රියානු ජාතික පවුලකි.

මෙම අනතුරින් වෑන් රථයේ සිටි 37 හැවිරිදි පුත්‍රයා ජීවිතක්ෂයට පත්වූ අතර ඔහුගේ මව සහ රථයේ රියදුරු ලෙස කටයුතු කළ ලාංකිකයා තුවාල ලබා රෝහල්ගත කර කෙරුණි.

මේ අතර, අධිවේගී මාර්ගයේ ගමන් කරමින් සිටියදී සනත් නිශාන්ත රාජ්‍ය අමාත්‍යවරයා සහ ඔහුගේ ආරක්ෂක නිලධාරියාද හදිසි අනතුරකින් ජීවිතක්ෂයට පත් වුණේ ඊයේ අලුයම් කාලයේදීය.

ඒ අනුව මේ වසරේ ගතවූ දින 26 තුළ පමණක් අධිවේගී මාර්ගවල සිදුවූ මාරක රිය අනතුරුවලින් පුද්ගලයින් 6 දෙනෙකු ජීවිතක්ෂයට පත්ව ඇතැයි මාර්ග සංවර්ධන අධිකාරිය පවසයි.