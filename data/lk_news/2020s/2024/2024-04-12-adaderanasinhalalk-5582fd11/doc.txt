හබරණ හුරුළු රක්ෂිතයේ වන විනාශයක්

මෙරටට ආවේණික ශාක විශාල ප්‍රමාණයක් පිහිටා තිබෙන සහ සතුන් විශාල ප්‍රමාණයක් වාසය කරන හබරණ හුරුළු රක්ෂිතයේ සිදුකෙරෙන අනවසර කැණීමක් පිළිබඳව අද දෙරණ උකුස්සාට තොරතුරු වාර්තා වුණි.

හබරණ හුරුළු රක්ෂිතය අනුරාධපුර සහ පොළොන්නරු දිස්ත්‍රික්කවල හෙක්ටයාර 25,000ක් පුරා පැතිරී තිබෙන ස්වභාව සෞන්දර්යෙන් අනූන වූ රක්ෂිතයකි.

1977 වර්ෂයේදී මෙම රක්ෂිතය අන්තර්ජාතික ජෛව ගෝල රක්ෂිතයක් ලෙස නම් කළ අතර 2007 වර්ෂයේදී වන සංරක්ෂණ දෙපාර්තමේන්තුව මෙම රක්ෂිතයෙන් හෙක්ටයාර 1000ක භූමි ප්‍රමාණයක් පාරිසරික උද්‍යානයක් ලෙසට ප්‍රකාශයට පත්කර තිබේ.

කෙසේවෙතත් මෙම රක්ෂිතයේ එම භූමි ප්‍රදේශයේ කලක පටන් අවිධිමත් අයුරින් භූමියේ කැණීම් සිදුකරන බවට අද දෙරණ උකුස්සාට තොරතුරු අනාවරණ වුණි.

ඒ අනුව අද දෙරණ උකුස්සා දඹුල්ල පොලිස් විශේෂ කාර්ය බළකා නිලධාරින් ද සමග අදාළ රක්ෂිතයට ගියේ මේ සම්බන්ධයෙන් සෙයාබැලීම සඳහාය.

අප එම ස්ථානයට ළඟාවන විටත් පිරිසක් අදාළ රක්ෂිත භුමියේ කැණීම් සිදුකරමින් තිබුණි.

අනතුරුව කැණීම්  බලපත්‍රය පිළිබඳව අප විමසූ විට ඔවුන් සඳහන් කළේ ඒ සම්බන්ධයෙන් දිසා වනජීවි නිලධාරියාගෙන් විමසිය යුතු බවය.

එහිදී කැණීම් සඳහා අවසර ලබාදුන් ලේඛන ගැන විමසීමේදී ඊට ප්‍රතිචාර ලෙස අදාළ නිලධාරියා වට්ස්ඇප් ඔස්සේ අප වෙත ලිපියක් යොමුකළේය.

එහෙත්, කැණීම් බලපත්‍රය වෙනුවට ඔහු එලෙස යොමුකර තිබුණේ කැණීම් සඳහා අවසර ඉල්ලූ ලිපිය පමණි.

වන සංරක්ෂණ දෙපාර්තමේන්තුව විසින් අවසර ලබාදෙනු ලැබූ ලිපිය පසුව යොමුකරන බව දිසා වනජීවි නිලධාරියා අපට පැවසුවද එවන් ලිපියක් අප වෙත යොමුකිරීමට ඔවුන් සමත් වූයේ නැත.

ඉකුත් 2020 වසරේදී ලිපියක් මගින් ඔවුන් අවසර ඉල්ලා තිබුණේ රක්ෂිතයේ සතුන්ට ජලය පානය කිරීම සඳහා පොකුණු කිහිපයක් ඉදිකිරීමටත්, එහිදී ඉවත්වන පස් රක්ෂිතයේ මාර්ග ප්‍රතිසංස්කරණ සඳහා යොදාගැනීමටත් මිස පස් අලෙවිය සඳහා නොවේ.

රක්ෂිතය අවට සතුන්ට ජලය පානය කිරීමට ස්වභාවික ජලාශ කිහිපයක්ම පවතින පසුබිමක, නිසි අවසරයකින් තොරව කැණීම් අරඹා වසර 4ක් ඉක්මගොස් ඇතත් මේ දක්වා භූමියේ කිසිදු පොකුණක් අලුතින් ඉදිකර නොමැති බව උකුස්සාට නිරීක්ෂණය වුණි.

ශ්‍රී ලංකාවට ආවේණික ශාක විශාල ප්‍රමාණයක් පිහිටා තිබෙන සහ සතුන් විශාල ප්‍රමාණයක් වාසය කරන මෙම රක්ෂිතය, සංවර්ධන ව්‍යාපෘතියක් ලෙසට හෝ මෙසේ කැණීම් සිදුකළ හැකිද?