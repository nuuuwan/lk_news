ஐக்கிய அமெரிக்காவின் சவாலுக்கு மத்தியில் 18 ஓட்டங்களால் வெற்றி பெற்றது தென் ஆபிரிக்கா

தென் ஆபிரிக்காவுக்கும் ஐக்கிய அமெரிக்காவுக்கும் இடையில் அன்டிகுவா, நோர்த் சவுண்ட் சேர் விவியன் றிச்சர்ட்ஸ் விளையாட்டரங்கில் சற்று நேரத்துக்கு முன்னர் நிறைவடைந்த குழு 2க்கான சுப்பர் 8 சுற்று ரி20 உலகக் கிண்ணப் போட்டியில் தென் ஆபிரிக்கா 18 ஓட்டங்களால் வெற்றி பெற்றது.

குவின்டன் டி கொக், ஏய்டன் மார்க்ராம் ஆகியோரின் திறமையான துடுப்பாட்டங்களும் கெகிசோ ரபாடாவின் துல்லியமான பந்துவீச்சும் தென் ஆபிரிக்காவை வெற்றி அடையச் செய்தன.

எனினும் அமெரிக்காவின் ஆரம்பத் துடுப்பாட்ட வீரர் அண்ட்றீஸ் கௌஸ் அற்புதமாகத் துடுப்பெடுத்தாடி அரைச் சதம் குவித்து தென் ஆபிரிக்காவைப் பிரமிக்கச் செய்தார்.

இந்தப் போட்டியில் ஐக்கிய அமெரிக்கா தோல்வி அடைந்த போதிலும்  கடைசி நேரத்தில்  தென் ஆபிரிக்காவுக்கு  சவால் விடுத்து பாராட்டைப் பெற்றது.

இந்த வெற்றியுடன் சுப்பர் 8 சுற்றில் மிகவும் அவசியமான 2 புள்ளிகளை தென் ஆபிரிக்கா பெற்றுக்கொண்டது.

அப் போட்டியில் முதலில் துடுப்பெடுத்தாட அழைக்கப்பட்ட தென் ஆபிரிக்கா 20 ஓவர்களில் 4 விக்கெட்களை இழந்து 194 ஓட்டங்களைக் குவித்தது.

தென் ஆபிரிக்காவின் ஆரம்பம் சிறப்பாக அமையவில்லை. ஆரம்ப வீரர் ரீஸா ஹென்றிக்ஸ் 11 ஓட்டங்களுடன் 3ஆவது ஓவரில் ஆட்டம் இழந்தார். (16 - 1 விக்.)

எனினும் குவின்டன் டி கொக், அணித் தலைவர் ஏய்டன் மார்க்ராம் ஆகிய இருவரும் அதிரடியாகத் துடுப்பெடுத்தாடி 2ஆவது விக்கெட்டில் 58 பந்துகளில் 110 ஓட்டங்களைப் பகிர்ந்து அணியைப் பலப்படுத்தினர்.

மிகத் திறமையாகத் துடுப்பெடுத்தாடிய குவின்டன் டி கொக் 40 பந்துகளை எதிர்கொண்டு 7 பவுண்டறிகள், 5 சிக்ஸ்களுடன் 74 ஓட்டங்களைக் குவித்தார்.

அடுத்து களம் புகுந்த டேவிட் மில்லர் முதல் பந்திலேயே ஆட்டம் இழந்து வந்த வழியே திரும்பினார்.

மொத்த எண்ணிக்கை 141 ஓட்டங்களாக இருந்தபோது ஏய்டன் மார்க்ராம் 46 ஓட்டங்களுடன் களம் விட்டகன்றார்.

ஹென்றிச் க்ளாசன் 3 சிக்ஸ்கள் உட்பட 36 ஓட்டங்களுடனும் ட்ரைஸ்டன் ஸ்டப்ஸ் 20 ஓட்டங்களுடனும் ஆட்டம் இழக்காதிருந்தனர்.

பந்துவீச்சில் சௌராப் நேத்ரவோல்கர் 21 ஓட்டங்களுக்கு 2 விக்கெட்களையும் ஹார்மீத் சிங் 24 ஓட்டங்களுக்கு 2 விக்கெட்களையும் கைப்பற்றினர்.

195 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய ஐக்கிய அமெரிக்கா 20 ஓவர்களில் 6 விக்கெட்களை இழந்து 176 ஓட்டங்களைப் பெற்று தோல்வி அடைந்தது.

மொத்த எண்ணிக்கை 33 ஓட்டங்களாக இருந்தபோது ஸ்டீவன் டெய்லர் 24 ஓட்டங்களுடன் ஆட்டம் இழந்தார்.

அதன் பின்னர் சீரான இடைவெளியில் மேலும் 4 விக்கெட்கள் சரிந்தன. (76 - 5 விக்.)

நிட்டிஷ் குமார் (8), அணித் தலைவர் ஆரோன் ஜோன்ஸ் (0), கோரி அண்டசன் (12), ஷயன் ஜஹங்கிர் (3) ஆகிய நால்வரும் 43 ஒட்டங்கள் வித்தியாசத்தில் ஆட்டம் இழக்க ஐக்கிய அமெரிக்கா பெரும் நெருக்கடியை எதிர்கொண்டது.

ஆனால், அண்ட்றீஸ் கௌஸ், ஹார்மீத் சிங் ஆகிய இருவரும் நிதானம் கலந்த வேகத்துடன் துடுப்பெடுத்தாடி 6ஆவது விக்கெட்டில் 42 பந்துகளில் 91 ஓட்டங்களைப் பகிர்ந்து அணியை கௌரவமான நிலையில் இட்டனர்.

திறமை கலந்த அதிரடி ஆட்டத்தை வெளிப்படுத்திய அண்ட்றீஸ் கௌஸ் 47 பந்துகளில் 5 பவுண்டறிகள், 5 சிக்ஸ்கள் உட்பட 80 ஓட்டங்களுடன் ஆட்டம் இழக்காதிருந்தார்.