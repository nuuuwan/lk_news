‘யுக்திய’ நடவடிக்கை : இதுவரை பாதாள உலக குழுவைச் சேர்ந்த 186 பேர் கைது

நாடளாவிய ரீதியில் போதைப்பொருள் வர்த்தகர்கள் மற்றும் விநியோகிக்கும் வலையமைப்பை கட்டுப்படுத்தும் நோக்கில், முன்னெடுக்கப்படும் ‘யுக்திய’ விசேட சோதனை சுற்றிவளைப்புகளில் பாதாள உலகக் கும்பலுடன் தொடர்புடைய 186 பேர் கைது செய்யப்பட்டுள்ளனர்.

மார்ச் 19 ஆம் திகதி முதல் 28 அம் திகதி வரை மேற்கொள்ளப்பட்ட விசேட சுற்றிவளைப்பின் போது சந்தேகநபர்கள் கைது செய்யப்பட்டுள்ளனர்.

இந்நிலையில், நேற்றைய தினம் மேற்கொள்ளப்பட்ட சுற்றிவளைப்புகளின் போது பாதாள உலக குழுக்களுடன் தொடர்புடைய 10 சந்தேக நபர்களும், அவர்களுக்கு உதவியதாக சந்தேகிக்கப்படும் 05 நபர்களும் பொலிஸாரால் கைது செய்யப்பட்டுள்ளனர்.

இதேவேளை, பாதாள உலக குழுவைச் சேர்ந்தவர்களின் 10 கோடிக்கும் அதிகமான சொத்துகள் பொலிஸ் சட்டவிரோத சொத்துக்கள் விசாரணைப் பிரிவினரால் கைப்பற்றப்பட்டுள்ளன.

சட்டவிரோதமான சொத்துக்களில் 02 இழுவை படகுகள், முச்சக்கர வண்டிகள், மோட்டார் சைக்கிள்கள் மற்றும் காணிகள் உள்ளடங்குவதாக பொலிஸார் தெரிவித்தனர்.

காலி, அம்பலாங்கொட மற்றும் அஹுங்கல்ல ஆகிய இடங்களில் உள்ள பொலிஸ் சட்டவிரோத சொத்துக்கள் விசாரணைப் பிரிவின் அதிகாரிகளினால் இவை கைப்பற்றப்பட்டுள்ளன.