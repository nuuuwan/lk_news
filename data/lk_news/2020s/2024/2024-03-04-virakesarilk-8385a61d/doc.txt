கொழும்பு தேசிய வைத்தியசாலையிலுள்ள பெட் ஸ்கேன் இயந்திரம் செயலிழப்பு ; 6 மாதங்கள் கடந்தும் பழுதுபார்க்கப்படவில்லை - கதிரியக்க தொழில்வல்லூநர்கள் சங்கத் தலைவர்

நாட்டில் உள்ள அரச வைத்தியசாலைகளுக்கு பொதுவாக இரு பெட் ஸ்கேன் இயந்திரங்கள் மாத்திரமே உள்ளன. தற்போது கொழும்பு தேசிய வைத்தியசாலையில் உள்ள பெட் ஸ்கேன் இயந்திரம் செயலிழந்து 6 மாதங்கள் கடந்துள்ள நிலையில் இதனை பழுதுபார்க்கும் நடவடிக்கைகள் இது வரை முன்னெடுக்கப்பட வில்லை என கதிரியக்க தொழில்வல்லூநர்கள் சங்கத் தலைவர் சானக்க தர்மவிக்ரம தெரிவித்துள்ளார்.

அத்தோடு மஹரகம புற்றுநோய் வைத்தியசாலையில் உள்ள இயந்திரம் மூலம் வாரத்துக்கு ஒரு முறை மாத்திரமே பரிசோதனைகள் இடம்பெற்று வரும் நிலையில் மேற்படி இயந்திரத்தைக் கொண்டு சிரி ஸ்கேன் பரிசோதனைகளை மேற்கொள்வதற்கு வைத்தியசாலை தரப்பினர் முயற்சித்து வருவதாகவும் அவர் குற்றம் சுமத்தியுள்ளார்.

கொழும்பில்  திங்கட்கிழமை (04) இயந்திர செயலிழப்பு குறித்துக் கருத்து தெரிவிக்கையிலேயே அவர் மேற்கண்டவாறு கருத்து தெரிவித்திருந்தார்.

தற்போது அனைத்து அரச வைத்தியசாலைகளுக்கும் பொதுவாக இரு பெட் ஸ்கேன் இயந்திரங்கள் மாத்திரமே உள்ளன. ஒரு இயந்திரம் கொழும்பு தேசிய வைத்தியசாலையிலும் மற்றைய இயந்திரம் மஹரகம புற்றுநோய் வைத்தியசாலையிலும் நிறுவப்பட்டுள்ளது. இந்நிலையில் கொழும்பு தேசிய வைத்தியசாலையில் உள்ள பெட் ஸ் கேன் இயந்திரம் செயலிழந்து 6 மாதங்கள் கடந்துள்ள நிலையில் இதுவரை இயந்திரத்தைப் பழுதுபார்க்கும் நடவடிக்கைகள் முன்னெடுக்கப்பட வில்லை.

அத்தோடு தற்போது மஹரகம புற்றுநோய் வைத்தியசாலையில் உள்ள இயந்திரத்தில் வாரத்துக்கு ஒரு முறை மாத்திரமே பரிசோதனைகள் மேற்கொள்ளப்படுகின்றன. பெட் ஸ்கேன் பரிசோதனைக்காக அதிகளவான நோயாளர்கள் பட்டியலிடப்பட்டுள்ளனர். தனியார் வைத்தியசாலைகளை இவ்வகையான பரிசோதனைகளை மேற்கொள்வதற்கு சுமார் 3 இலட்சம் ரூபா வரை செலவாக கூடும்.

மஹரகம  வைத்தியசாலையில் உள்ள பெட் ஸ்கேன் இயந்திரம் செயற்படுவதற்கு தேவையான அத்தியாவசிய மருந்து விநியோகம் முறையாக இடம்பெறுவதில்லை.  தினமும் மேற்படி மருந்தை வைத்தியசாலைக்கு விநியோகிக்க நடவடிக்கை எடுக்கும் பட்சத்தில் போதியளவான பரிசோதனைகளை மேற்கொள்ளக் கூடியதாக இருக்கும். எனினும் இயந்திரத்தை பயன்படுத்தி சிரி சிமுலேஷன் பரிசோதனைகளை மேற்கொள்வதற்கு வைத்தியசாலை தரப்பினர் முயற்சிகளை மேற்கொண்டு வருகின்றனர். இவ்வாறு வேறு பரிசோதனைகளை மேற்கொள்வதால் பெட் ஸ்கேன் இயந்திரம் வெகு விரைவில் பழுதடைய கூடும்.

பெட் ஸ்கேன் பரிசோதனைகள் மேற்கொள்ளப்படும் இயந்திரம் சுமார் 45 கோடி ரூபாய்க்கும் அதிக பெறுமதிமிக்கது என்பதோடு ஏனைய சிரி ஸ்கேன் பரிசோதனைகள் மேற்கொள்ளும் இயந்திரத்தை 15 தொடக்கம் 17 கோடி ரூபாய்க்கு கொள்வனவு செய்ய முடியும். அவ்வாறிருக்கையில் கையிருப்பில் உள்ள இயந்திரத்தை பழுதாக்கும் செயற்பாடுகளுக்கு இடமளிக்க முடியாது.

பரிசோதனைகளை அதிகரிப்பதற்கு உரிய அதிகாரிகள் நடவடிக்கை எடுக்க வேண்டிய தேவை எழுந்துள்ளது. இதனை கருத்திற் கொண்டு செயற்பட வேண்டும். சுகாதார அமைச்சில் உள்ள அதிகாரிகளின் முறையற்ற தீர்மானங்களால் சுகாதாரத் துறைக்காக செலவழிக்கப்படும் பெருந்தொகையான நிதி வீண் விரயமாக்கப்படுகிறது. ஆகையால் சுகாதார அமைச்சர் இது தொடர்பில் கவனம் செலுத்துமாறு கோரிக்கை விடுக்கிறேன் என்றார்.