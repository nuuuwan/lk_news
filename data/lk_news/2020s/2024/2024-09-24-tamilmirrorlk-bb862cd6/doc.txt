வயோதிப பெண் வன்புணர்வு: குற்றவாளிக்கு சிறை

69 வயதான மூதாட்டி ஒருவரை பாலியல் வன்புணர்வு செய்ததாக குற்றம் சாட்டப்பட்ட ஒருவருக்கு இரண்டு குற்றச்சாட்டுகளின் கீழ் குற்றவாளி என நிரூபிக்கப்பட்டதை அடுத்து ஒவ்வொரு குற்றச்சாட்டின் கீழும் ஏழு மற்றும் 15 ஆண்டுகள் கடூழிய சிறைத்தண்டனையை காலி மேல் நீதிமன்ற நீதிபதி காவிந்தயா நாணயக்கார விதித்துள்ளார்.

இரண்டு குற்றச்சாட்டுகளின் கீழ் சிறைத் தண்டனையை 15 ஆண்டுகளுக்கு ஒரே நேரத்தில் அனுபவிக்க வேண்டுமென நீதிபதி உத்தரவிட்டுள்ளார்.

சிறைத் தண்டனை தவிர, குற்றவாளிக்கு   20,000  ரூபாய் அபராதம் விதித்ததுடன், பாதிக்கப்பட்டவருக்கு இழப்பீடாக 500,000 ரூபாயை நட்டஈடாக வழங்க வேண்டும் என்றும் உத்தரவிட்டுள்ளார்.

அபராதம் கட்ட தவறினால் மேலும் ஆறு மாத சிறைத் தண்டனையும், இழப்பீடு தொகையை செலுத்த தவறினால், ஓராண்டு சிறைத் தண்டனையும் அனுப்பவிக்க வேண்டுமென உத்தரவிடப்பட்டுள்ளது.

காலி தெலிக்கடை பகுதியைச் சேர்ந்த ஹிச்சி கொல்ல என்றழைக்கப்படும் ஹீனதிகல பெடிகே ரொஷான் மதுசக என்பவருக்கு இவ்வாறு சிறைத் தண்டனை விதிக்கப்பட்டுள்ளது.

2013ஆம் ஆண்டு ஜனவரி 18ஆம் திகதி இரவு   வானொலியில் பிரசங்கம் கேட்டுக்கொண்டிருந்தபோது, வீட்டுக்குள் பலவந்தமாக நுழைந்து பாலியல் வன்புணர்வு செய்துள்ளார்.

சந்தேகநபருக்கு எதிரான குற்றச்சாட்டுகளை  நியாயமான சந்தேகங்களுக்கு அப்பால் அரசுத் தரப்பு நிறுவியுள்ள​தை அடுத்தே இந்த தீர்ப்பு வழங்கப்பட்டுள்ளது.