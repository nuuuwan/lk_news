මාස දෙකට මාරක රිය අනතුරු 324ක් - මරණ 341ක්

2024 ජනවාරි 01 වනදා සිට මාර්තු 01 වනදා දක්වා මාරක රිය අනතුරු 324ක් වාර්තාවී ඇති බව පොලීසිය පවසයි.

පොලිස් මාධ්‍ය ප්‍රකාශක, නියෝජ්‍ය පොලිස්පති නීතිඥ නිහාල් තල්දූව මහතා පෙන්වා දෙන්නේ ඉන් බරපතළ තුවාල ලැබූ සංඛ්‍යාව 651ක් බවත් සුළු තුවාල ලැබූ පිරිස 1,355ක් බවත් ය.

ඉහත කී මාරක රිය අනතුරු 324න් පුද්ගලයන් 341 දෙනෙකු මුල් මාස 02ක තුළ මියගොස් ඇත.

සිදුවූ අනතුරු පිළිබඳ සැලකිලිමත්වීමේදී යතුරුපැදි සහ ත්‍රීරෝද රථ ධාවනය කිරීමේදී විශේෂ අවධානයක් යොමු කළ යුතු බව ද පොලිස් මාධ්‍ය ප්‍රකාශක, නියෝජ්‍ය පොලිස්පති නීතිඥ නිහාල් තල්දූව මහතා පැවසීය.

පදික මාරුවකින් යම් පුද්ගලයෙක් ගමන් කරනවා නම් ඔහු පදික මාරුව මතට පාදය තබනවාත් සමගම එහි අයිතිය හිමි වෙන්නේ පදිකයාට බවත් ඒ අනුව අදාළ මාර්ගයේ ගමන් කරන වාහන එම පුද්ගලයාට ඉඩදිය යුතු බවත් පොලීසිය දැනුම්දෙයි.

සියලුම රියදුරන් මේ ගැන දැඩි අවධානයක් යොමු කළයුතු බවද පොලීසිය වැඩිදුරටත් සඳහන් කළේය.

කෙසේවෙතත් පදික මාරුවකින් ගමන් කරන පුද්ගලයන් ද මාර්ගයේ ගමන් කරන වාහන පිළිබඳව සැලකිලිමත්වෙමින් මාර්ගය හරහා මාරුවීම සිදු කළයුතු බවත් පොලිස් මාධ්‍ය ප්‍රකාශක, නියෝජ්‍ය පොලිස්පති නීතිඥ නිහාල් තල්දූව මහතා පැවසීය.

"ඊයේ දිනයේ දිවයිනේ මාරක රිය අනතුරු 08ක් සිදුවෙලා තිබෙනවා. ඉන් මාරක රිය අනතුරු 04ක් ම සිදුවෙන්නේ පදිකයන් මාර්ගය හරහා මාරුවන පදික මාරුව මත."

"පිටකොටුව බැස්ටියන් මාවතේ පදික මාරුවෙන් ගමන් කරන 74 හැවිරිදි පුද්ගලයෙක් බස් රථයට ගැටී මිය ගිහින් තිබෙනවා."

"නවගමුව කොරතොට ප්‍රදේශයේදී 55 හැවිරිදි කාන්තාවක් ත්‍රීරෝද රථයක ගැටීමෙන් මියගොස් තිබෙනවා... පදික මාරුවෙන් ගමන් කිරීමේදී."

"ඇල්ල ප්‍රදේශයේදී 89 හැවිරිදි පුද්ගලයෙක් වෑන් රථයක ගැටීමෙන් මියගොස් තිබෙනවා. ඒත් පදික මාරුවකින් ගමන් කරන අවස්ථාවේදී."

"බෙලිඅත්ත ප්‍රදේශයේදී පදික මාරුවෙන් ගමන් ගත් 75 හැවිරිදි පුද්ගලයෙකු කාර් රථයක ගැටීමෙන් මියගොස් තිබෙනවා."