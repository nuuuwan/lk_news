ඉමාන් කලීෆ් රන් පදකක්ම දිනයි

මෙවර ඔලිම්පික් උළෙලේ බොහෝ දෙනෙකුගේ ඇස ගැටුණ තරග ඉසව්වක් වූ කාන්තා කි.ග්‍රෑ. 66 බර පන්තියේ රන් පදක්කම දිනාගැනීමට ඇල්ජීරියාවේ ඉමාන් කලීෆ් සමත් විය.

රන් පදක්කම වෙනුවෙන් වූ තරගයේදී ඇය විසින් චීනයේ යැං ලියු විනිසුරු ඒකමතික තීන්දුවකින් (ලකුණු 5-0) පහසුවෙන් පරාජය කළාය.

ඒ අනුව මෙවර ඔලිම්පික් බොක්සිං ඉසව්වෙන් රන් පදක්කමක් දිනූ පළමු ඇල්ජීරියානු, අරාබි මෙන්ම එකම අප්‍රිකානු කාන්තාව (මේ දක්වා) බවට පත්වීමට ඉමාන්ට හැකිවිය.

උපතින්ම ශරීරයේ ටෙස්ටෙස්ටරෝන් මට්ටම ඉහළ අගයක් ගැනීම හේතුවෙන් ජීවවිද්‍යාත්මකව පිරිමි පුද්ගලයෙක් ලෙස හැඳින්වූ ඉමාන් කලීෆ් කාන්තා අංශයෙන් තරග වැදීම සම්බන්ධයෙන් ඔලිම්පික් උළෙල ආරම්භයේ සිට දැඩි කතාබහක් ඇතිවුණි.

කෙසේ නමුත් තවත් පිරිසක් ඇය වෙනුවෙන් පෙනී සිටීමට ඉදිරිපත් විය.

මේ වනවිට 25 හැවිරිදි ඉමාන් රන් පදක්කම දිනාගැනීමෙන් පසු පවසා සිටියේ, මෙම පදක්කම තමන්ගේ සිහිනයක් බවය. එමෙන්ම මෙම පදක්කම දිනාගැනීමට අවුරුදු අටක් තිසේසේ නින්දක් නොමැතිව පුහුණුවීම් කළ බව ඇය පවසා තිබුණි.

මේ අතර ජීවවිද්‍යාත්මකව පිරිමි පුද්ගලයෙක් ලෙසින් තමන්ට එල්ල කරන චෝදනාවන්ට පිළිතුරු ලබා දෙමින් ඉමාන් පවසා සිටියේ, තමන්ද අනෙක් කාන්තාවන් වගේම කාන්තාවක් ලෙසින් උපත ලැබූවෙකු බවය.

රන් පදක්කම දිනාගැනීමෙන් පසු පළමුවරට තමාට මුහුණ දීමට සිදුවූ අපහසුතා මාධ්‍යයට හෙළිකළ ඉමාන්,

'' මට තරගයට සහභාගි වීමට සම්පූර්ණයෙන්ම සුදුසුකම් තිබෙනවා. මමත් අනෙක් කාන්තාවන් වගේමයි. මම උපත ලැබුවේ කාන්තාවක් විදිහට. මම ජීවත් වුණේ කාන්තාවක් විදිහට. මම තරග කළේ කාන්තාවක් විදිහට."

"ඒකේ කිසිම සැකයක් නැහැ. මේ ප්‍රශ්නෙදි ක්‍රීඩාලෝලීන් මට ගොඩක් සහාය දුන්නා. ඒ වගේ මට ශක්තිය ලබා දුන්නා. මට දරාගැනීමේ හැකියාව දුන්නා. මේ හැමදේටම මම දෙවියන්ට ස්තුතිවන්ත වෙනවා. කොහොම හරි මම අවසානයේදී සියලු තරග ජයගත්තා'' යනුවෙන් පැවසුවාය.