மாகாணசபை தேர்தல்கள் (திருத்தச்) சட்டமூலம் : தமிழர்களின் வாக்குகளை பெறும் குண்டு - விமல்

ஜனாதிபதித் தேர்தலுக்கு முன்னர் தமிழ் தேசிய கூட்டமைப்பின் ஒத்துழைப்பை பெற்றுக்கொள்வதற்காகவே மாகாணசபை தேர்தல்கள் (திருத்தச்) சட்டமூலம் வாக்கு குண்டாக கொண்டு வரப்பட்டுள்ளது.இந்த சட்டமூலத்தால் வடக்கில் வாழும் சிங்கள,முஸ்லிம் சமூகத்தினர் பாதிக்கப்படுவார்கள் என பாராளுமன்ற உறுப்பினர் விமல் வீரவன்ச தெரிவித்தார்

பாராளுமன்றத்தில் செவ்வாய்க்கிழமை (06) இடம்பெற்ற அமர்வின் போது தமிழ் தேசிய கூட்டமைப்பின் பாராளுமன்ற உறுப்பினர் எம்.ஏ.சுமந்திரன் மாகாண சபை தேர்தல்கள் (திருத்தச்) சட்டமூலத்தை இரண்டாம் வாசிப்புக்காக  சபைக்கு சமர்ப்பித்தார்.

மாகாண சபைத் தேர்தலை நல்லாட்சி அரசாங்கமே காலவரையறையின்றி பிற்போட்டது.ஜனாதிபதித் தேர்தலுக்கு திகதி அறிவிக்கப்பட்டு தேர்தல் இடம்பெறவுள்ளது.இவ்வாறான நிலையில் மாகாண சபைத் தேர்தல்கள் (திருத்தச்) சட்டமூலத்தை கொண்டு வருவதன் உண்மை நோக்கம் என்ன ?

மாகாண சபைகளின்  முதலமைச்சரின் விருப்பத்துக்கு அமைய மாகாண ஆளுநரை நியமித்தால் பொலிஸ்,காணி மற்றும் சுற்றுச்சூழல் தொடர்பான நியதிகளை இயற்றிக் கொள்ள முடியும்.மாகாண சபை சட்டம் உருவாக்கப்பட்ட போது அதற்கு பாதுகாப்பாக உருவாக்கப்பட்ட ஏற்பாடுகள் அனைத்தும் இதனால் நீக்கப்படும்.

தமிழ் தேசிய  கூட்டமைப்பினரின்  ஒத்துழைப்பை   பெற்றுக்கொள்வதற்காகவே   ஜனாதிபதித் தேர்தலுக்கு முன்னர்  மாகாண சபை தேர்தல்கள் சட்டமூலம் கொண்டு வரப்பட்டுள்ளது.ஆகவே இதற்கு எவ்வித தார்மீகமும் கிடையாது.

வாக்கு குண்டாக இந்த சட்டமூலத்தை கொண்டு வர வேண்டும்.இதனால் வடக்கில் வாழும் சிங்கள,முஸ்லிம் சமூகத்தினர் பாதிக்கப்படுவார்கள்.ஆகவே இவ்வாறான சந்தர்ப்பத்தில் வாக்கு குண்டுகளை பயன்படுத்த வேண்டாம் என்று கேட்டுக் கொள்கிறேன் என்றார்.