உயிர்த்த ஞாயிறு குண்டுத்தாக்குதல் தொடர்பில் மைத்திரிபால சிறிசேனவுக்கு எதிராக  குற்றச்சாட்டுகள் சுமத்தப்பட வேண்டும் - ஐ.தே.க. செயலாளர் ரங்கே பண்டார

உயிர்த்த ஞாயிறு குண்டுத்தாக்குதல் சம்பவத்துக்கான பொறுப்பை முன்னாள் ஜனாதிபதி ஏற்றுக்கொள்ள வேண்டும். அரச தலைவராக இருந்து அவர் பொறுப்பைச் சரியான முறையில் நிறைவேற்றத் தவறினாரா அல்லது அவரை அறியாமல் இந்த தாக்குதல் இடம்பெற்றதா என்பதை நீதிமன்றம் விசாரணை செய்து தீர்ப்பு வழங்கும் என நம்புகிறோம்  என ஐக்கிய தேசிய கட்சியின் பொதுச் செயலாளர் பாலித்த ரங்கே பண்டார தெரிவித்தார்.

ஐக்கிய தேசிய கட்சி தலைமையகமான சிறிகொத்தவில் செவ்வாய்க்கிழமை (26) இடம்பெற்ற செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு தெரிவித்தார்.

உயிர்த்த ஞாயிறு தாக்குதல் தொடர்பில் முன்னாள் ஜனாதிபதி மைத்திரிபால சிறிசேன அண்மையில் தெரிவித்திருந்த கருத்து எந்த நோக்கத்தில் தெரிவித்தார் என்பது எமக்குத் தெரியாது. என்றாலும்  தாக்குதல் இடம்பெற்றபோது அரச தலைவர் என்றவைகையில் அதற்கான பொறுப்பை அவர் ஏற்றுக்கொள்ள வேண்டும் என நான் ஆரம்பத்தில் இருந்தே தெரிவித்து வருகிறேன்.

ஏனெனில் அவர் பாதுகாப்பு சபையை கூட்டங்களுக்கு முன்னாள் பிரதமர் மற்றும் முன்னாள் பாதுகாப்பு இராஜாங்க அமைச்சர் ஆகியோருக்கு அழைப்பு விடுக்காதமை, தாக்குதல் இடம்பெற்றபோது சிங்கப்பூரிலிருந்து உடனடியாக வரமுடியாதமைக்கு தெரிவித்த காரணங்கள் போன்றவை விசாரணைகளின்போது உறுதிப்படுத்தப்படவில்லை.

அதேநேரம் தனது பொறுப்பை நிறைவேற்றாததால் ஏதாவது குற்றம் இருந்தால் அது அலட்சியத்தால் ஏற்படுகின்ற குற்றம். அந்த குற்றத்திற்குரிய தண்டனை சட்டத்தில் இருக்கிறது. மைத்திரிபால சிறிசேனவுக்கு எதிரான குற்றங்களை நீதிமன்றம் ஏற்றுக்கொண்டதால்தான் நீதிமன்றம் அவருக்கு நூறு மில்லியன் ரூபா செலுத்துமாறு உத்தரவிட்டிருக்கிறது.

அதனால் அவருக்கு எதிராக  குற்றச்சாட்டுகள் சுமத்தப்பட வேண்டும் என்பதே எனது நிலைப்பாடு. அந்த குற்றச்சாட்டுகள் தெரிவிக்கப்படாததையிட்டு நாங்கள் வருத்தம் தெரிவிக்கிறோம். அதனால் உயிர்த்த ஞாயிறு தாக்குதல் அவரின் அலட்சியப்போக்கால் இடம்பெற்றதா அல்லது அறியாமல் இடம்பெற்றதா என நீதிமன்றம் விசாரணை செய்து உரிய தீர்ப்பொன்றை வழங்கும் என்றார்.