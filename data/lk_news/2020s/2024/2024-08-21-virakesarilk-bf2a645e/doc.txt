உலக நாயகன்' கமல்ஹாசனின் பாராட்டு மழையில் 'கொட்டுக்காளி'

தமிழ் திரை உலகின் முன்னணி நட்சத்திரக் கலைஞரான சூரி - அன்னா பென் இணைந்து முதன்மையான கதாபாத்திரத்தில் நடித்திருக்கும் 'கொட்டுக்காளி' எனும் திரைப்படத்தை 'உலக நாயகன்' கமல்ஹாசன் பாராட்டி இருக்கிறார். மேலும் படத்தினை பாராட்டி நற்சான்றிதழ் ஒன்றையும் வழங்கியிருக்கிறார்.

'கூழாங்கல்' எனும் படைப்பை இயக்கி ரசிகர்களின் கவனத்தை கவர்ந்த இயக்குநர் பி. எஸ். வினோத் ராஜ் இயக்கத்தில் உருவாகி இருக்கும் 'கொட்டுக்காளி' எனும் திரைப்படத்தில் சூரி, அன்னா பென் உள்ளிட்ட பலர் நடித்திருக்கிறார்கள். பி. சக்திவேல் ஒளிப்பதிவு செய்திருக்கும் இந்த திரைப்படத்தினை கணேஷ் சிவா தொகுத்திருக்கிறார்.  யதார்த்த வாழ்வியலை மையப்படுத்தி தயாராகி இருக்கும் இந்த திரைப்படத்தை எஸ் கே புரொடக்ஷன்ஸ் நிறுவனம் சார்பில் நடிகரும், தயாரிப்பாளருமான சிவகார்த்திகேயன் தயாரித்திருக்கிறார்.

23ஆம் திகதியன்று பட மாளிகையில் வெளியாகும் இந்த திரைப்படத்தினை தமிழ் திரையுலக படைப்பாளிகள் கண்டு ரசித்து விட்டு கொண்டாடி வருகிறார்கள். இதன் உச்சமாக தமிழ் சினிமாவின் 'நடமாடும் கலைக்களஞ்சியம்' என போற்றப்படும் 'உலக நாயகன்' கமல்ஹாசன் இந்த படத்தினை பார்த்து பாராட்டியதுடன் நற்சான்றிதழையும் வழங்கி இருக்கிறார்.

அதில் அவர், ''கொட்டுக்காளி பட குழுவினர் -அழகான சினிமா மொழியில் அற்புதமான பகுத்தறிவு கதை ஒன்றை சொல்லி இருக்கிறார்கள். அதற்காக இயற்கைக்கு மட்டுமல்ல திரு. சிவகார்த்திகேயனுக்கும் நன்றி'' என குறிப்பிட்டிருக்கிறார்.

'கொட்டுக்காளி' படத்தினை ஊடகங்களும், விமர்சகர்களும், திரையுலக படைப்பாளிகளும் தொடர்ந்து பாராட்டி வருவதால் இந்த திரைப்படத்திற்கு ரசிகர்களிடையேயும், பார்வையாளர்களிடைஃயேயும் பெரும் எதிர்பார்ப்பை ஏற்படுத்தி இருக்கிறது.