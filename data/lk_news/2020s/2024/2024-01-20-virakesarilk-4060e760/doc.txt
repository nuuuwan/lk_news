திருச்சி ஸ்ரீரங்கம் கோவிலுக்கு விஜயம் செய்த முதல் இந்திய பிரதமர் மோடி

தமிழ்நாட்டுக்கு மூன்று நாள் சுற்றுப்பயணம் மேற்கொண்டுள்ள இந்திய பிரதமர் நரேந்திர மோடி இன்று சனிக்கிழமை (20) திருச்சி ஸ்ரீரங்கம் ரங்கநாதர் கோவிலுக்கு விஜயம் செய்துள்ளார்.

அந்த வகையில், ஸ்ரீரங்கம் கோவிலுக்கு வருகை தந்து சுவாமி தரிசனம் செய்த முதல் இந்திய பிரதமர் என்கிற பெருமையை நரேந்திர மோடி பெற்றுள்ளார்.

1947ஆம் ஆண்டில் இந்தியா சுதந்திரம் பெற்ற பின்னர், ஜவஹர்லால் நேரு இந்திய நாட்டின் முதல் பிரதமரானார்.

நேரு முதல் தற்போதைய நரேந்திர மோடி வரை 15 பேர் இந்திய பிரதமராக பதவி வகித்துள்ள நிலையில், இதுவரை எந்த பிரதமரும் ஸ்ரீரங்கம் கோவிலுக்கு செல்லவில்லை.

அந்த வகையில், பிரதமராக பதவி வகிக்கும் நரேந்திர மோடியே ஸ்ரீரங்கம் ஆலயத்துக்கு சென்று ரங்கநாதரை தரிசித்த முதல் பிரதமர் எனும் பெருமைக்குரியவர் என்பது குறிப்பிடத்தக்கது.

ஸ்ரீரங்கம் கோவிலில் சுவாமி தரிசனம் செய்வதற்காக வருகை தந்த மோடி, 44 வயதான ஆண்டாள் எனும் கோவில் யானையிடமும் ஆசிர்வாதம் பெற்றார்.

அப்போது யானை பாகன், நவராத்திரி உற்சவ காலத்தில் ஆண்டாள் மெளத் ஒர்கன் என்கிற இசைக்கருவியை வாசிக்கும் என பிரதமர் மோடியிடம் கூறியுள்ளார்.

அதற்கு ஆண்டாளின் வாசிப்பை கேட்க விரும்புவதாக மோடி கூற, யானை பாகன் ஆண்டாளின் தும்பிக்கையில் மெளத் ஓர்கனை கொடுக்க, ஆண்டாள் அழகாக வாசித்துக் காட்டியுள்ளது.

ஆண்டாள் மெளத் ஓர்கன் வாசிப்பதை ரசித்துக் கேட்ட மோடி, யானையை அன்போடு தடவிக் கொடுத்துள்ளார்.

இந்த ஆண்டாள் யானை, குட்டியாக இருந்தபோது ரஜினிகாந்த் நடித்த 'தம்பிக்கு எந்த ஊர்' படத்தின் ஒரு காட்சியில் ரஜினிக்கு ஆசிர்வாதம் செய்தமையும் குறிப்பிடத்தக்கது.