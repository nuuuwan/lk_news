ஸ்ரீலங்கா சுதந்திரக் கட்சியின் செயற்குழுவிலிருந்து மூவர் நீக்கப்பட்டமைக்கு இடைக்காலத் தடை விதித்த நீதிமன்றம்!

ஸ்ரீலங்கா சுதந்திரக் கட்சியின் செயற்குழு பதவிகளில் இருந்து துமிந்த திசாநாயக்க, லசந்த அழகியவண்ண மற்றும் மஹிந்த அமரவீர ஆகியோரை நீக்குவதற்கு கொழும்பு மாவட்ட நீதிமன்றம் இடைக்காலத் தடையுத்தரவு பிறப்பித்துள்ளது.

ஸ்ரீலங்கா சுதந்திரக் கட்சியின் பதவிகளிலிருந்து துமிந்த திசாநாயக்க, லசந்த அழகியவண்ண மற்றும் மஹிந்த அமரவீர ஆகியோர் கடந்த சனிக்கிழமை (30) நீக்கப்பட்டனர்.

ஸ்ரீலங்கா சுதந்திரக் கட்சியின் நிறைவேற்று சபைக் கூட்டம் அன்றைய தினம் கட்சித் தலைமையகத்தில் இடம்பெற்றதுடன், இந்தத் தீர்மானங்கள் எடுக்கப்பட்டன.

இதன்படி, ஸ்ரீலங்கா சுதந்திரக் கட்சியின் தேசிய அமைப்பாளர் பதவியில் இருந்து நீக்கப்பட்ட  துமிந்த திஸாநாயக்கவுக்கு பதிலாக மஹியங்கனை தொகுதி அமைப்பாளர் கே.பி.குணவர்தன நியமிக்கப்பட்டுள்ளார்.

அத்துடன், பொருளாளர் பதவியிலிருந்து நீக்கப்பட்ட லசந்த அழகியவண்ணவுக்கு பதிலாக மேல் மாகாண சபையின் முன்னாள் அமைச்சர் ஹெக்டர் பெத்மகேவும், சிரேஷ்ட உபதலைவராக இருந்த மஹிந்த அமரவீரவுக்கு பதிலாக சரத் ஏக்கநாயக்கவும் நியமிக்கப்பட்டனர்.