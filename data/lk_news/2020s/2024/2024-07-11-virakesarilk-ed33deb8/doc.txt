சாவுக்கு துணிஞ்சவனுக்கு மட்டும்தான் இங்க வாழ்க்கை' - மிரட்டும் சீயான் விக்ரமின் 'தங்கலான்' பட முன்னோட்டம்

ரசிகர்களின் பெரும் எதிர்பார்ப்பிலா இருக்கும் சீயான் விக்ரம் நடிப்பில் தயாரான 'தங்கலான்' எனும் திரைப்படத்தின் முன்னோட்டம் வெளியிடப்பட்டிருக்கிறது.

இயக்குநர் பா. ரஞ்சித் இயக்கத்தில் உருவாகி இருக்கும் 'தங்கலான்' எனும் திரைப்படத்தில் சீயான் விக்ரம், பார்வதி, மாளவிகா மோகன், பசுபதி, ஹரி கிருஷ்ணன், சம்பத் ராம் இவர்களுடன் ஹொலிவுட் நடிகர் டேனியல் கல்டகிரோன் உள்ளிட்ட பலர் நடித்திருக்கிறார்கள். ஏ. கிஷோர் குமார் ஒளிப்பதிவு செய்திருக்கும் இந்த திரைப்படத்திற்கு 'இசை அசுரன்' ஜீ. வி. பிரகாஷ் குமார் இசையமைத்திருக்கிறார்.

சரித்திர காலகட்டத்திய பின்னணியில் எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்டூடியோ கிரீன் மற்றும் நீலம் புரொடக்ஷன்ஸ் ஆகிய முன்னணி பட தயாரிப்பு நிறுவனங்கள் சார்பில் தயாரிப்பாளர்கள் கே.ஈ. ஞானவேல் ராஜா மற்றும் இயக்குநர் பா ரஞ்சித் ஆகியோர் இணைந்து தயாரித்திருக்கிறார்கள்.

இப்படத்தின் அனைத்து பணிகளும் கடந்த ஆண்டு நிறைவடைந்திருந்தாலும் பொருத்தமான வெளியிட்டு திகதிக்காக படக்குழுவினர் காத்திருந்தனர். இந்நிலையில் இந்தத் திரைப்படம் எதிர்வரும் ஓகஸ்ட் 15 ஆம் திகதியன்று தமிழ் தெலுங்கு  மலையாளம் கன்னடம் இந்தி ஆகிய மொழிகளில் வெளியிட பேச்சுவார்த்தை நடைபெற்று வருகிறது.

பேச்சுவார்த்தை வெற்றிகரமாக நிறைவடையும் சூழலில் தற்போது இப்படத்தின் முன்னோட்டம் வெளியிடப்பட்டிருக்கிறது. முன்னோட்டத்தில் கோலார் தங்க வயல் உருவானதன் பின்னணியும், அந்தக் காலகட்டத்தில் வாழ்ந்த ஒடுக்கப்பட்ட மக்களின் வாழ்வியலையும் பா. ரஞ்சித் தன்னுடைய பாணியில் விவரித்திருப்பதால் பெரும் எதிர்பார்ப்பை ஏற்படுத்தியிருக்கிறது.

அதிலும் குறிப்பாக இந்த முன்னோட்டத்தில் 'சாக துணிஞ்சவனுக்கு மட்டும் தான் இங்க வாழ்க்க' எனும் வசனம் முத்தாய்ப்பாக இருப்பதால் ரசிகர்களை வெகுவாக கவர்ந்திருக்கிறது. இந்த முன்னோட்டம் வெளியான குறுகிய கால அவகாசத்திற்குள் மூன்று மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது.