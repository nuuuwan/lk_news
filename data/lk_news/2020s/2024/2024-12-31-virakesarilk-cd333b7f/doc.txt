உண்மை சம்பவத்தை தழுவி தயாராகும் 'துணிந்தவன்'

புதுமுக குழந்தை நட்சத்திரம் காஷ்மீரா கதையின் நாயகியாக முக்கியமான வேடத்தில் நடித்திருக்கும் 'துணிந்தவன்' எனும் திரைப்படம்- உண்மை சம்பவத்தை தழுவி தயாராகி இருக்கிறது என படக் குழுவினர் தெரிவித்துள்ளனர்.

இயக்குநர்கள் சுஜீஷ் தக்ஷணா காசி, ஹரி நாராயணன் ஆகியோர் இணைந்து இயக்கி வரும் 'துணிந்தவன்' எனும் திரைப்படத்தில் இந்திரன், ஜாபர், ஜோனி ஆண்டனி, ஐ. என். விஜயன், சுதீஷ், டயானா ஹமீத், அபர்ணா சிவதாஸ் இவர்களுடன் அறிமுக குழந்தை நட்சத்திரம் காஷ்மீரா ஆகியோர் நடித்துள்ளனர்.

செல்வகுமார் ஒளிப்பதிவு செய்திருக்கும் இந்த திரைப்படத்திற்கு உன்னி நம்பியார் இசையமைத்திருக்கிறார். இந்த திரைப்படத்தை  தெக்ஷணா காசி புரொடக்ஷன்ஸ் எனும் நிறுவனம் தயாரித்திருக்கிறது.

படத்தைப் பற்றி இயக்குநர் பேசுகையில், '' பெண்களுக்கு எதிரான பாலியல் குற்றங்கள் தொடர்ந்து அதிகரித்த வண்ணம் உள்ளது.

அண்மையில் பத்து வயது பெண்ணிற்கு ஏற்பட்ட பாலியல் அத்துமீறல் கொடுமையை மையமாகக் கொண்டு இப்படத்தின் கதை உருவாக்கப்பட்டிருக்கிறது.

பெற்றோருடன் மகிழ்ச்சியாக வாழ்க்கை நடத்தி வரும் பத்து வயது சிறுமிக்கு எதிர்பாராத வகையில் ஆபத்து ஏற்படுகிறது. அதிலிருந்து அவள் மீண்டு வந்தாளா? இல்லையா? என்பது தான் இப்படத்தின் கதை. இந்தத் திரைப்படம் மலையாள மொழியில் மட்டுமில்லாமல் உலகம் முழுவதும் ஜனவரி மூன்றாம் திகதியன்று வெளியாகிறது'' என்றார்.