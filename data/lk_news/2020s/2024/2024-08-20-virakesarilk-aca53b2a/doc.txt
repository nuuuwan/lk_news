இலாபமற்ற வேலைத் திட்டங்களினால் தான்  நாடு வீழ்ச்சியடைந்துள்ளது - சஜித்

நாடு இந்த அளவுக்கு வீழ்ச்சி அடைந்துள்ளமைக்கான காரணத்தை கண்டறிய வேண்டும். பிரதிபலன் இல்லாத  செயற்திட்டங்களை செயல்படுத்தியமையால்  நாடு கடன் சுமைக்குள் இறுகிக் கொண்டுள்ளதென எதிர்க்கட்சித் தலைவர் சஜித் பிரேமதாஸ தெரிவித்தார்.

2024 ஜனாதிபதித் தேர்தலுக்கான ஐக்கிய மக்கள் சக்தியின் ஏழாவது மக்கள் வெற்றிப் பேரணி எதிர்க்கட்சித் தலைவர் சஜித் பிரேமதாச தலைமையில் திங்கட்கிழமை (19) மாலை மீரிகம நகரில் நடைபெற்றது.

ஐக்கிய மக்கள் சக்தியைச் சேர்ந்த அரசியல் தலைவர்கள் உள்ளிட்ட அப்பகுதியை சேர்ந்த ஏராளமான மக்கள் இக்கூட்டத்தில் கலந்து கொண்டிருந்தனர். இச்சந்திப்பில் கலந்து கொண்டு உரையாற்றும் போதே எதிர்க்கட்சித் தலைவர் சஜித் பிரேமதாச மேற்கண்டவாறு குறிப்பிட்டார்.

2022 ஆம் ஆண்டாகும் போது பில்லியன் கணக்கில் கடன் செலுத்த வேண்டும் என்று அறிந்திருந்த போதும் 2019 ஆம் ஆண்டு  ஆட்சி அதிகாரத்திற்கு வந்த உடனே செல்வந்தர்களுக்கும்  கோடீஸ்வரர்களுக்கும் 600 -  700 பில்லியன் ரூபாக்களை வரிச்சலுகையாக வழங்கி,  மொத்த உள்நாட்டு உற்பத்தியை 12 வீதத்திலிருந்து 8 வீதமாக குறைத்தனர்.

ரணசிங்க பிரேமதாசவின் ஆட்சிக்காலத்தில்  மக்களுக்கான நிவாரணங்கள் வழங்கப்பட்ட போது அன்றைய காலகட்டத்தில் மொத்த உள்நாட்டு உற்பத்தி கிட்டத்தட்ட 22 வீதமாக காணப்பட்டது. அன்று மக்களுக்கு நிவாரணம் வழங்க முடியுமாக இருந்த போதும், இன்று உள்நாட்டு உற்பத்தி 10 தொடக்கம் 11 வீதமாக குறைந்து காணப்படுகின்றது.

முறையான  விதத்தில் பொருளாதாரத்தை கையாளுகின்ற போது அதன் வாழ்வியல் பாகங்களுக்கு உயிரூட்டி ஏற்றுமதி பொருளாதாரத்துறையை மேம்படுத்த, நேரடி வெளிநாட்டு முதலீடுகளைப் பெற்றுக் கொள்வதற்கு  தேவையான சூழலை உருவாக்க வேண்டும் என  எதிர்க்கட்சித் தலைவர் சுட்டிக்காட்டினார்.

எமது நாட்டில் ஊழல், மோசடி, திருட்டு,  இருட்டடிப்பு என்பன ஒழிக்கப்பட்டு,  குறிப்பிடத்தக்க அளவு பொருளாதார சூழல் காணப்படுமாயின் தான் முதலீட்டாளர்கள்  நமது நாட்டுக்கு வருவார்கள். வேறு நாடுகளுக்குச் செல்கின்ற முதலீட்டாளர்களை  எமது நாட்டுக்கு கொண்டு வருவதற்கு தேவையான சிறந்த பொருளாதார சூழலை  உருவாக்க வேண்டும். இதன் ஊடாக  இளைஞர் யுதிகளுக்கு தொழில் வாய்ப்புகளைப் பெற்றுக் கொடுக்க முடியும்.  முதலீட்டாளர்கள் எமது நாட்டுக்கு வருவதற்கு  சாதகமான பொருளாதார சூழலை  மையப்படுத்தி நேரடி வெளிநாட்டு முதலீட்டாளர்களை ஈர்கின்ற பொருளாதார சூழலை உருவாக்குவேன்.

ஊழல் மோசடி திருட்டு என்பனவற்றின் காரணமாக நமது நாட்டிற்கான வளங்கள்  இல்லாமல் போய் இருக்கின்றது. நாட்டுக்காக  அந்த வளங்களை மீண்டும் பெற்றுக் கொண்டு  அதற்குக் காரணமானவர்களை  நீதிமன்றத்தின் முன் நிறுத்தி, அந்தப் பணங்களைப் பெற்று, அதனை மக்களின் வாழ்க்கைக்குப் பயன்படுத்த நடவடிக்கை எடுப்பேன் .

நாடொன்றை நிர்வாகம் செய்வது என்பது  இந்த நாட்டுக்கு சேவை செய்வதாகும். அது தமக்கு வழங்கப்பட்டுள்ள பொறுப்பாகும்.   பாதாளத்தில் விழுந்துள்ள பொருளாதாரத்தை  கட்டியெழுப்புவதற்காக மூலோபாய தரவு மைய அறிவியல் பொருளாதார முறையை   நடைமுறைப்படுத்த வேண்டும். அதன் ஊடாக  சிரமப்பட்டுக் கொண்டிருக்கிற மக்களின்  பிரச்சினைகளை கட்டம் கட்டமாக தீர்க்க முடியும் என்றும் எதிர்க்கட்சித் தலைவர்  மேலும் தெரிவித்தார்.