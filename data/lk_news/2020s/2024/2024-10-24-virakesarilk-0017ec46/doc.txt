'என் ஹீரோ லக்கி பாஸ்கர் கிரே ஷேடு உள்ளவர்' - இயக்குநர் வெங்கி

சித்தாரா என்டர்டெய்ன்மென்ட் மற்றும் ஃபார்ச்சூன் ஃபோர் சினிமாஸ் ஆகிய நிறுவனங்கள் இணைந்து தயாரித்திருக்கும் 'லக்கி பாஸ்கர்' எனும் திரைப்படம் தீபாவளி திருநாளான ஒக்டோபர் 31 ஆம் திகதியன்று உலகம் முழுவதும் படமாளிகையில் வெளியாகிறது.

இதனை முன்னிட்டு படத்தினை விளம்பரப்படுத்தும் நிகழ்வு சென்னையில் நடைபெற்றது. இந்தத் தருணத்தில் படத்தின் இயக்குநர் வெங்கி அட்லூரி, படத்தின் நாயகன் துல்கர் சல்மான், படத்தில் முக்கிய வேடத்தில் நடித்திருக்கும் நடிகர் ராம்கி ஆகியோர் பங்கு பற்றினர்.

இயக்குநர் வெங்கி அட்லூரி இயக்கத்தில் உருவாகி இருக்கும் 'லக்கி பாஸ்கர்' எனும் திரைப்படத்தில் துல்கர் சல்மான், மீனாட்சி சவுத்ரி, ராம்கி, சச்சின் கடேகர், ஸ்ரீ ஹரி உள்ளிட்ட பலர் நடித்திருக்கிறார்கள்.

நிமிஷ் ரவி ஒளிப்பதிவு செய்திருக்கும் இந்த திரைப்படத்திற்கு ஜீ. வி. பிரகாஷ் குமார் இசையமைத்திருக்கிறார்.

படத்தைப் பற்றி இயக்குநர் பேசுகையில், '' வாத்தி படத்திற்குப் பிறகு வித்தியாசமாக திரைப்படத்தை இயக்க வேண்டும் என தீர்மானித்தேன். அத்துடன் என் ஹீரோ கிரே ஷேடில் இருக்க வேண்டும் என்றும் திட்டமிட்டேன்.

அந்த வகையில் உருவாக்கிய கதாபாத்திரம் தான் 'லக்கி பாஸ்கர்'. 'அண்ணாமலை' படத்தில் சுப்பர் ஸ்டார் ரஜினிகாந்த் பேசும் வசனம் எமக்கு மிகவும் பிடிக்கும்.

இதை மனதில் வைத்து தான் இப்படத்தின் கதையை எழுதத் தொடங்கினேன். வங்கி- வங்கியில் பணியாற்றும் ஊழியர்கள்- இவற்றை மையப்படுத்தி இப்படம் உருவாகி இருக்கிறது. மேலும் 1980களின் பின்னணியில் கதை சம்பவங்கள் இடம் பிடித்திருப்பதால் ரசிகர்களை நிச்சயம் கவரும் என நம்புகிறேன்'' என்றார்.