அவலோகிதேஸ்வர போதிசத்வாவுக்கு பிணை;சிகிச்சைக்கு பரிந்துரை

பௌத்த மதத்தை அவமதித்த குற்றச்சாட்டின் பேரில் விளக்கமறியலில் வைக்கப்பட்டிருந்த அவலோகிதேஸ்வர போதிசத்வா மகிந்த கொடித்துவக்குவுக்கு கொழும்பு கோட்டை நீதவான் நீதிமன்றம் இன்று பிணை வழங்கியுள்ளது.

சந்தேகநபர் பிணை நிபந்தனைகளை மீறக்கூடாது என கடுமையாக அறிவுறுத்தப்பட்டதோடு, பிணையில் வெளியில் இருக்கும் போது அதுபோன்ற குற்றத்தை மீண்டும் செய்ய வேண்டாம் எனவும் உத்தரவிடப்பட்டுள்ளது.

சந்தேக நபரை ஒரு மில்லியன் ரூபா பெறுமதியான இரண்டு சரீரப் பிணைகளில் விடுவிக்குமாறு நீதவான் திலின கமகே உத்தரவிட்டுள்ளார்.

இதேவேளை, சந்தேகநபரின் மனநல நிலைமையை பரிசோதித்த மனநல மருத்துவர், அங்கொடையில் உள்ள தேசிய மனநல மருத்துவ நிறுவனத்தில் மேலதிக சிகிச்சைக்கு பரிந்துரைத்துள்ளார். இதன்படி, சந்தேகநபர் ஒவ்வொரு திங்கட்கிழமையும் அங்கொடவில் உள்ள தேசிய மனநல மருத்துவமனை சிகிச்சைக்கு சமூகமளிக்க வேண்டுமெனவும் உத்தரவிடப்பட்டுள்ளது.