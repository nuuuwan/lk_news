மின்சாரக் கட்டணத்தை குறைக்க அரசாங்கம் நடவடிக்கை எடுக்க வேண்டும் - சஜித் சபையில் கோரிக்கை

அதிகரிக்கப்பட்டுள்ள மின்சார உற்பத்திக்கு அமைய மின் பாவனையாளர்களின் மின்சார கட்டணத்தையும் குறைக்க அரசாங்கம் விரைவாக நடவடிக்கை எடுக்க வேண்டும் என எதிர்க்கட்சித் தலைவர் சஜித் பிரேமதாச சபையில் கோரிக்கை விடுத்தார்.

நாட்டில் பெய்துவரும் கடும் மழை காரணமாக மின் உற்பத்திக்கான நீர் தேக்கங்களில் நீர் மட்டம் அதிகரித்துள்ளது. குறிப்பாக காசல்ரீ மற்றும் மவுஸ்ஸாக்கலை, விக்டோரியா, ரன்தெனிகல மற்றும் சமனல வெவ ஆகிய நீர்த்தேக்கங்களில் நீர் மட்டங்கள் அதிகரித்துள்ளன.

இவ்வாறான நிலையில், மின்சார அலகொன்றின் விலையை குறைப்பதற்கான முன்மொழிவுகளை சமர்ப்பிக்குமாறு 2 தடவைகள், மின்சார சபையிடம் இலங்கை பொதுப் பயன்பாடுகள் ஆணைக்குழு கோரியுள்ளது. என்றாலும் மின்சார சபை அந்த முன்மொழிவுகளை இதுவரையில் சமர்ப்பிக்கவில்லை.

15-20 சதவீதமாக இருந்த நீர்மின் உற்பத்தி மட்டம் இம்மாதம் 20 ஆம் திகதி ஆகும் போது 31 சதவீதமாக அதிகரித்துள்ளதாக தெரிவிக்கப்பட்டுள்ள நிலையில், இலங்கை பொதுப் பயன்பாட்டு ஆணைக்குழுவும் இலங்கை மின்சார சபையும் ஒன்றிணைந்து  இந்த நன்மையை மின்சார பாவனையாளர்களுக்கு வழங்க நடவடிக்கை எடுக்க வேண்டும்.

அதன் பிரகாரம் தற்போது மின்சார அலகொன்றுக்கு அறவிடப்படும் கட்டணத்தை குறைத்து, மக்களுக்கு அந்த நன்மையை பெற்றுக்கொடுக்க அரசாங்கம் நடவடிக்கை எடுக்க வேண்டும் என கேட்டுக்கொள்கிறேன்.