මෑලේසියාවට හිස් බහාලුමක යන්න ගිහින් චීනයේදී අත්අඩංගුවට පත්වූ ලාංකිකයන දෙදෙනා වසරකට පසු ලංකාවට

කොළඹ වරායේ නවතා තිබූ නැවකට පැටවූ හිස් බහාලුමක (Container )සැගවී මැලේසියාවට පළා යාමට තැත් කළ ශ්‍රී ලාංකිකයන් දෙදෙනෙකු , චීනයේ දී අත් අඩංගුවට පත් වී වසරකට පසුව එරටින් පිටුවහල් කර 02/24 දින අලුයම කටුනායක ගුවන් තොටුපොළ වෙත එවා තිබුණි.

26 හැවිරිදි මලාල් මාදි රාජේන්ද්‍රන් සහ 39 හැවිරිදි ජයකුමාර් තරුමරාසා ශ්‍රී ලාංකික ද්‍රවිඩ ජාතිකයන් දෙදෙනෙකි.

මොවුන් ඉකුත් 2023 වසරේ ජනවාරි මස 30 දින කොළඹ වරායේ සී.අයි.සී.ටී.ජැටියේ නවතා තිබූ " මර්ක්ස් යුනිකෝන් " නැවට පටවා තිබූ හිස් බහාලුමක් තුළට රහසිගතව ඇතුළු වී ඇත්තේ  මැලේසියාව බලා පිටත්ව යාමටය.

එහෙත් අදාළ නැව මැලේසියාවට පැමිණි විට , මෙම බහාලුම තුළ සැගවී සිටි මොවුන් දෙදෙනා භාර ගැනීම ප්‍රතික්ෂේප කිරීම නිසා , මෙම නැවේ නාවුක බලධාරීන් මොවුන් රැගෙන තවත් රටවල් ගනනාවකට යෑමෙන් පසු අවසාන වශයෙන් චීනය වෙත පැමිණ තිබුණි .

එහිදී චීන බලධාරීන් විසින් මොවුන් දෙදෙනා අත් අඩංගුවට ගෙන තිබේ .

ඉන්පසුව මොවුන් දෙදෙනා එරටින් පිටුවහල් කිරීමට පියවර ගත් පසුව , 02/24 දින අලුයම 05.01 ට චීනයේ ෂැංහයි නුවර සිට ශ්‍රී ලන්කන් ගුවන් සේවයේ යූ.එල්.- 867 දරන ගුවන් යානයෙන් කටුනායක ගුවන් තොටුපොළ වෙත එවා තිබුණි .

කටුනායක ගුවන් තොටුපොළ වෙත මොවුන් පැමිණීමෙන් පසුව කටුනායක ගුවන් තොටුපොළ අපරාධ පරීක්ෂණ දෙපාර්තමේන්තුවේ , තැනැත්තන් වෙළෙඳාම සහ ජාවාරම් විමර්ශන කොට්ඨාසයේ නිලධාරීන් පිරිසක් විසින් අත් අඩංගුවට ගෙන මේ වනවිට කොළඹ කිරුලපන ප්‍රදේශයේ පිහිටි ප්‍රධාන කාර්යාලය වෙත රැගෙන විත් තිබේ .