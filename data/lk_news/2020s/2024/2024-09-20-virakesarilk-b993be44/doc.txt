படக் குழுவினருக்கு கேடயம் வழங்கி கௌரவித்த 'வாழை' படக் குழு

தமிழ் திரையுலகின் தனித்துவமான முத்திரை பதித்து, முன்னணியில் உள்ள படைப்பாளி மாரி செல்வராஜ் இயக்கத்தில் வெளியான 'வாழை' திரைப்படம் - படமாளிகையில் வெளியாகி வெற்றி பெற்றதால். 25 ஆவது நாளை படக் குழுவினர் வெற்றி விழாவாக கொண்டாடினர்.‌ இதன் போது படக் குழுவினருக்கு வெற்றி கேடயமும், நினைவு பரிசும் வழங்கப்பட்டது.

இந்நிகழ்வில் இயக்குநரும், தயாரிப்பாளருமான மாரி செல்வராஜ் பேசுகையில், '' வாழை திரைப்படத்தை திரையுலகினர் கொண்டாடிய விதம் எமக்கு பெரும் மகிழ்ச்சியை அளித்தது. படப்பிடிப்பு தளத்தில் இப்படத்தில் நடித்த நடிகர்களை சொல்ல முடியாத வகையில் துன்புறுத்தி உள்ளேன்.

ஆனால் அதன் பின்னணியில் உள்ள எம்முடைய உள்ளுணர்வை உணர்ந்து அவர்கள் தங்களின் உழைப்பை வழங்கினார்கள். இந்த திரைப்படத்தில் உச்சகட்ட காட்சியில் பெண் ஆசிரியை கதாபாத்திரம் ஏன் காட்சி படுத்தப்படவில்லை? என பலரும் எம்மிடம் கேட்டனர்.  இதற்காக திட்டமிடப்பட்ட திகதியில் அந்த நடிகையின் கால்ஷீட் கிடைக்கவில்லை இதுதான் காரணம்.

படத்தின் உச்சகட்ட காட்சியில் இடம்பெறும் பாடலை. படம் தொடங்கி ஒன்றரை ஆண்டுகளுக்குப் பிறகு தான் படமாக்கினேன். முதலில் இந்த காட்சியை வேறுவிதமாக படமாக்கத் தான் நினைத்திருந்தேன். மேலும் இந்த திரைப்பட வெளியானதற்கு பிறகும் எம்மை பற்றிய வினாக்கள் மற்றவர்களிடத்தில் தொடர்ந்து எழுந்து கொண்டிருக்கிறது.

இதற்காக நான் இப்படத்தின் இரண்டாம் பாகத்தை கூட உருவாக்க தயாராக இருக்கிறேன். ஏனெனில் என் வாழ்நாளில் எப்போதும் இந்த கலை வடிவத்திற்கு உண்மையானவனாக இருப்பேன். 'வாழை' திரைப்படத்தை வெற்றி பெறச் செய்த அனைத்து நல் உள்ளங்களுக்கும் நன்றி ''என்றார்.