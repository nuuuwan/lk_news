ජීවිත බිලිගත් මාරක අනතුරු

ගෙවී ගිය පැය 24ක කාලය තුළදී ප්‍රදේශ කිහිපය සිදුවූ රිය අනතුරුවලින් 11 හැවිරිදි දැරියක් ඇතුළු පුද්ගලයින් සිව් දෙනෙකු ජීවිතක්ෂයට පත්ව තිබේ.

එම අනතුර ඊයේ වාර්තා වී තිබුණේ, මැදවච්චිය, කැකිරාව, අනුරාධපුරය සහ පයාගල යන පොලිස්වසම් වලින්ය.

මැදවච්චිය පොලිස් වසමේ ඒ-09 මාර්ගයේ 144වන කිලෝමීටර් කණුව ආසන්නයේදී ත්‍රිරෝද රථයක් සහ ඉන්ධන පිරවූ බවුසර් රථයක් මුහුණුට මුහුණ ගැටී සිදුවූ අනතුරකින් 11 හැවිරිදි දැරියක් ජීවිතක්ෂයට පත්ව ඇත.

මේ අතර කැකිරාව - ගනේවල්පොළ මාර්ගයේ උසාවි හන්දිය ප්‍රදේශයේදී ට්‍රැක්ටර් රථයක් මාර්ගය අයිනේ තිබූ බෝක්කු කණුවක ගැටී පෙරළීමෙන් අනතුරක් සිදුව තිබුණි.

අනතුරින් බරපතළ තුවාල ලැබූ රියදුරු කැකිරාව රෝහලට ඇතුළත් කිරීමේදී මියගොස් ඇත.

මේ අතර අනුරාධපුර - රඹෑව මාර්ගයේ පුලියන්කුලම ප්‍රදේශයේදී ලොරි රථයක්, පාර මාරුවීමට ගිය පුද්ගලයෙකුගේ ගැටී අනතුරක් සිදුව ඇත.

එම අනතුරින් බරපතළ තුවාල ලැබූ එම පුද්ගලයා රෝහල් ගත කිරීමෙන් පසු මියගොස් තිබේ.

එලෙස මියගොස් ඇත්තේ, පුලියන්කුලම ප්‍රදේශයේ පදිංචිව සිටි 65 හැවිරිදි පුද්ගලයෙකි.

ගාල්ල - කොළඹ මාර්ගයේ පයාගල දුම්රිය ස්ථානයට හැරෙන හන්දියේදී යතුරුපැදියක් පාර මාරුවීමට ගිය පුද්ගලයෙකුගේ ගැටී අනතුරක් සිදුව ඇත.

අනතුරින් බරපතළ තුවාල ලැබූ එම පුද්ගලයා නාගොඩ රෝහලට ඇතුළත් කර වැඩිදුර ප්‍රතිකාර සඳහා කොළඹ ජාතික රෝහලට ඇතුළත් කිරීමේන් පසු මියගොස් තිබේ.

එලෙස මියගොස් ඇත්තේ, පයාගල ප්‍රදේශයේ පදිංචිව සිටි 71 හැවිරිදි පුද්ගලයෙකි.