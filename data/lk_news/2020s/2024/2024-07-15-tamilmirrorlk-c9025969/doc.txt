ஜனாதிபதி தேர்தலுக்கு எதிரான  மனுவுக்கு ஆட்சேபனை

அரசியலமைப்பின் 19 ஆவது திருத்தம் தொடர்பில் சர்வஜன வாக்கெடுப்பு நடத்தப்படாமல் ஜனாதிபதித் தேர்தலை நடத்தக் கூடாது என பிரகடனப்படுத்துமாறு கோரி சட்டத்தரணியினால் தாக்கல் செய்யப்பட்ட அடிப்படை உரிமை மீறல் மனுவின் நிலைப்பாட்டை சவால் செய்து சட்டமா அதிபர், திங்கட்கிழமை (15) ஆரம்ப ஆட்சேபனைகளை முன்வைத்துள்ளார்.

அரசியலமைப்பின் 19ஆவது திருத்தத்தை 2015 மே 15ஆம் திகதி சபாநாயகர் சான்றளித்துள்ளதாகவும், எனவே இந்த மனுவைத் தொடர்வதற்கு எவ்வித சட்ட அடிப்படையும் இல்லை எனவும் பிரதி சொலிசிட்டர் ஜெனரல் கனிஷ்க டி சில்வா உயர் நீதிமன்றத்திற்கு அறிவித்தார்.

சட்டத்தரணி அருண லக்சிறி தாக்கல் செய்த அடிப்படை உரிமை மீறல் மனு பிரதம நீதியரசர் ஜயந்த ஜயசூரிய, நீதியரசர் அர்ஜுன ஒபேசேகர மற்றும் நீதியரசர் பிரியந்த பெர்னாண்டோ ஆகிய மூவரடங்கிய நீதியரசர்கள் குழாம் முன்னிலையில், திங்கட்கிழமை (15)  விசாரணைக்கு எடுத்துக்கொள்ளப்பட்ட போதே அவர் மேற்கண்டவாறு தெரிவித்தார்.