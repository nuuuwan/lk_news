දකුණේ සෙල්ලං දාන විදේශිකයෝ උකුස්සාට කොටු වූ හැටි

සංචාරක වීසා මත මෙරටට පැමිණ සිටින රුසියානු සහ යුක්‍රේන ජාතිකයන් ව්‍යාපාරවල නිරතවන බවට "අද දෙරණ" ඊයේ (07) අනාවරණ කළේය.

මේවන විට  විදෙස් සංචාරයකයින් වැඩි වශයෙන් මෙරටට පැමි‍ණෙමින් සිටින අතර එලෙස සංචාරක වීසාමත පැමිණෙන විදේශිකයින් නීතිවිරෝධී අයුරින් මෙරට තුළ සංචාරක කර්මාන්තයේ නිරත වන බවට දේශීය සංචාරක කර්මාන්තයේ නිරතවූවන් චෝදනා කරයි.

එම චෝදනා සම්බන්ධයෙන් සොයාබැලීමට "අද දෙරණ" උකුස්සා දකුණු පළාතේ ගවේෂණයක නිරත විය.

එහිදී දැකගත හැකිවුණේ සමාජ මාධ්‍ය ගිණුම් මඟින් විවිධ සමූහ ගොඩ නඟාගනිමින් රුසියානුවන් හා යුක්‍රේන ජාතිකයන් සංචාරක කර්මාන්තයේ නිරත වන බවය.

දකුණු පළාතේ සංචාරක මර්මස්ථානවල සිදුකළ ගවේෂණයේදී චෝදනාව සනාථ කරන තවත් සාක්ෂි රැසක් උකුසු ඇසට හසුවිය.

දිවයිනට පැමිණි සංචාරක යුවළක්, මෙරටට පැමිණ සිටින විදේශිකයෙකු විසින් සංචාරකයන් සඳහා මඟපෙන්වන ස්ථානයකට කැටුව යන අයුරු ද දැකගත හැකි විය.

එමෙන්ම මේ විදේශකයෙකු විසින් වෙනත් විදේශ සංචාරකයෙකුගේ විදෙස් මුදල් ලබාගෙන ඔහුට රුපියල් ලබාදෙන ආකාරය ද එහිදී දැකගැනීමට ලැබුණි.

සංචාරක කර්මාන්තයේ නියැලෙන ශ්‍රි ලාංකිකයන් පවසන්නේ මෙම තත්ත්වය හමුවේ විදේශිකයන් දේශීය සංචාරක කර්මාන්තයේ නියැලෙන්නන් අතර ගැටුම් පවා ඇතිවීමේ ඉඩකඩක් පවතින බවය.

වගකිව යුතු රජයේ නිලධාරීන් මැදිහත් වී මෙම ගැටලුවට කඩිනම් පියවර ගන්නා තෙක් අද දෙරණ උකුස්සා සීරුවෙනි.