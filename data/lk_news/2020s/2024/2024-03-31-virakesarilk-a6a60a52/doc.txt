விஷ்மி, காவிஷா துடுப்பாட்டத்தில் அபாரம்; ரி20யில் தென் ஆபிரிக்காவை வீழ்த்தியது இலங்கை

பொச்செவ்ஸ்ட்ரூம் சென்வெஸ் பாக் விளையாட்டரங்கில் சனிக்கிழமை (30) நடைபெற்ற 2ஆவது மகளிர் சர்வதேச ரி20 கிரிக்கெட் போட்டியில் தென் ஆபிரிக்காவை 7 விக்கெட்களால் இலங்கை இலகுவாக வெற்றிகொண்டது.

இதன் மூலம் 3 போட்டிகள் கொண்ட மகளிர் ரி20 சர்வதேச கிரிக்கெட் தொடரை 1 - 1 என இலங்கை சமப்படுத்திக் கொண்டுள்ளது.

18 வயது பருவ மங்கை விஷ்மி குணரத்ன, 23 வயதான காவிஷா ஆகியோர் திறமையாகத் துடுப்பெடுத்தாடி பிரிக்கப்படாத 4ஆவது விக்கெட்டில் பகிர்ந்த 76 ஓட்டங்கள் இலங்கையின் வெற்றியை இலகுவாக்கியது.

அப் போட்டியில் தென் ஆபிரிக்க மகளிர் அணியினால் நிர்ணயிக்கப்பட்ட 138 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய இலங்கை மகளிர் அணி 18.5 ஓவர்களில் 3 விக்கெட்களை இழந்து 138 ஓட்டங்களைப் பெற்று வெற்றியீட்டியது.

அணித் தலைவி சமரி அத்தபத்து (6), ஹர்ஷிதா சமரவிக்ரம (12), ஹாசினி பெரேரா (1) ஆகியோர் குறைந்த ஓட்டங்களுடன் ஆட்டம் இழந்தனர். (62 - 3 விக்.)

ஆனால், விஷ்மி குணரட்ன 57 பந்துகளில் 9 பவுண்டறிகள், ஒரு சிக்ஸ் உட்பட 65 ஓட்டங்களுடனும் காவிஷா டில்ஹாரி 28 பந்துகளில் 6 பவுண்டறிகள் உட்பட 45 ஓட்டங்களுடனும் ஆட்டம் இழக்காதிருந்து இலங்கையின் வெற்றியை உறுதிப்படுத்தினர்.

தென் ஆபிரிக்கா முதலாவதாகத் துடுப்பெடுத்தாடி 20 ஓவர்களில் 8 விக்கெட்களை இழந்து 137 ஓட்டங்களைப் பெற்றது.

அனெக் பொஷ் 50 ஓட்டங்களையும் மாரிஸ்ஆன் கெப் 44 ஓட்டங்களையும் பெற்று  துடுப்பாட்டத்தில் பிரகாசித்தனர்.

பந்துவீச்சில் அச்சினி குலசூரிய 26 ஓட்டங்களுக்கு 2 விக்கெட்களையும் இனோஷி ப்ரியதர்ஷனி, சமரி அத்தப்பத்து, காவிஷா டில்ஹாரி ஆகியோர் தலா ஒரு விக்கெட்டையும்  கைப்பற்றினர்.