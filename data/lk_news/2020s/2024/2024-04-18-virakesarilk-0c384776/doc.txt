அட்டன் – கொழும்பு மார்க்கத்தில் மாத்திரமே அதிக பயணிகள் ; ஏனைய மார்க்கங்களில் வழமைக்கு திரும்பிய பஸ் சேவைகள்

சித்திரைப் புத்தாண்டு விடுமுறையில்  அட்டன் உட்பட மஸ்கெலியா, பொகவந்தலாவை, நோர்வூட் , புளியாவத்தை, டிக்கோயா, தலவாக்கலை, வட்டகொடை  ஆகிய பிரதேசங்களுக்கு கொழும்பிலிருந்து வருகை தந்தவர்கள் மீண்டும் தலைநகருக்கு செல்ல ஆரம்பித்துள்ள அதேவேளை, உள்ளூர் மார்க்கங்களில்  பஸ் சேவைகள் கடந்த திங்கட்கிழமையிலிருந்து வழமைக்கு திரும்பியுள்ளதாக  அட்டன் தனியார் பஸ் உரிமையாளர்கள் சங்க செயலாளர் ராமச்சந்திரன் தெரிவித்தார்.

அட்டன் கொழும்பு மார்க்கத்தில் 23 இ.போ.ச வண்டிகளும் நான்கு தனியார் பஸ்களும் மூன்று  குளிரூட்டப்பட்ட பஸ் வண்டிகளும் சேவையில் ஈடுபடுகின்றன. புத்தாண்டுக்கு வருகை தந்தோர் அதிகமானபடியால் மேலதிக பஸ்களும் இப்போது சேவையில் ஈடுபடுத்தப்பட்டுள்ளன.

அதேவேளை உள்ளூர் மார்க்கங்களில் கடந்த திங்கட்கிழமை 15 ஆம் திகதியிலிருந்து பஸ்கள் வழமையான தமது சேவைகளை தொடர்கின்றன. அட்டன் –தலவாக்கலை மார்க்கத்தில் 14 தனியார் பஸ்கள் 15 நிமிடத்துக்கு ஒரு தடவை சேவையில் ஈடுபட்டு வருகின்றன.

அதேவேளை  பத்து நிமிடத்துக்கொரு தடவை அட்டனிலிருந்து நுவரெலியா, இராவணாகொடை, தலவாக்கலை ஆகிய இடங்களுக்கு இ.போ.ச வண்டிகள் சேவைகளில் உள்ளன. மேலும் நாவலப்பிட்டி, கண்டி, கினிகத்தேனை ஆகிய மார்க்கங்களில் வழமை போன்று பஸ் சேவைகள் இடம்பெற்று வருகின்றன. இம்முறை 13 ஆம் திகதி புது வருடத்தை பலர் கொண்டாடியதால் திங்கட்கிழமையிலிருந்து பஸ் சேவைகள் வழமைக்கு திரும்பியுள்ளதாக அவர் தெரிவித்தார்.