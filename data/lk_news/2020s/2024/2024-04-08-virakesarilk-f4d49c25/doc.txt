ஜூனில் வெளியாகும் 'உலகநாயகன்' கமலஹாசனின் 'இந்தியன் 2'

இந்திய மக்களவை தேர்தலுக்கான பிரச்சாரத்தில்  இந்தியா கூட்டணிக்காக தீவிர பரப்புரையில் ஈடுபட்டிருக்கும் 'உலக நாயகன்' கமல்ஹாசன் நடிப்பில் தயாராகி வரும் 'இந்தியன் 2' படத்தின் வெளியீட்டிற்கான புதிய தகவல்கள் வெளியாகி இருக்கிறது.

இந்தியாவின் பிரமாண்ட இயக்குநர் ஷங்கர் இயக்கத்தில், 'உலகநாயகன்' கமல்ஹாசன் நடிப்பில் வெளியாகி வெற்றி பெற்ற திரைப்படம் 'இந்தியன்'.

1996 ஆம் ஆண்டில் வெளியாகி வசூல் ரீதியாகவும், விமர்சன ரீதியாகவும் பாரிய வெற்றியைப் பெற்ற இந்த திரைப்படத்தின் இரண்டாம் பாகம் கடந்த சில ஆண்டுகளாக உருவாகி வந்தது.  இரண்டாம் பாகத்திற்கான அதிகாரப்பூர்வமான அறிவிப்பு 2017 ஆம் ஆண்டில் வெளியானது.

விபத்து , கோவிட் உள்ளிட்ட பல்வேறு தடைகள், தடங்கல்களுக்குப் பிறகு சர்வதேச தரத்துடன் தயாராகி இருக்கும் இந்த திரைப்படத்தின் வெளியீடு குறித்த அதிகாரப்பூர்வமான தகவல்கள் வெளியிடப்பட்டிருக்கிறது.

'உலகநாயகன்' கமல்ஹாசன், எஸ்..ஜே. சூர்யா, காஜல் அகர்வால், சித்தார்த், பிரியா பவானி சங்கர், ரகுல் பிரீத் சிங், காளிதாஸ் ஜெயராம், பாபி சிம்ஹா உள்ளிட்ட ஏராளமான முன்னணி நட்சத்திர நடிகர்கள் நடித்திருக்கும் இந்த திரைப்படத்திற்கு ரவிவர்மன் ஒளிப்பதிவு செய்திருக்கிறார். அனிருத் இசையமைத்திருக்கும் இந்த திரைப்படத்தை லைக்கா புரொடக்ஷன்ஸ் நிறுவனம் சார்பில் தயாரிப்பாளர் சுபாஷ்கரன் பிரம்மாண்டமான பொருட்செலவில் தயாரித்திருக்கிறார்.

இத் திரைப்படத்தின் அனைத்து பணிகளும் நிறைவடைந்து வெளியீட்டிற்கு தயாராகி இருக்கிறது. இந்த நிலையில் எதிர்வரும் ஜூன் மாதம் இத்திரைப்படம் படமாளிகைகளில் உலகம் முழுவதும் தமிழ், தெலுங்கு, இந்தி ஆகிய மொழிகளில் வெளியாகிறது.

இந்திய மக்களவை தேர்தலுக்கான முடிவுகள் ஜூன் நான்காம் திகதியன்று எண்ணப்பட்டு வெளியாகிறது. அதன் பிறகு இப்படத்திற்கான விளம்பரப்படுத்தும் பணிகள் தொடங்கப்பட்டு, ஜூன் 14 அல்லது ஜூன் 21 ஆம் திகதியன்று வெளியாகும் என எதிர்பார்க்கப்படுகிறது.

பிரம்மாண்ட இயக்குநர் ஷங்கரின் இயக்கத்தில் 2018 ஆம் ஆண்டில் சுப்பர் ஸ்டார் ரஜினிகாந்தின் '2.0' வெளியானது. அதன் பிறகு ஆறு ஆண்டுகள் கழித்து இந்தியன் 2 திரைப்படம் வெளியாகிறது. இத்திரைப்படத்தின் வணிக ரீதியிலான பிரம்மாண்ட வெற்றியை பொறுத்துதான் ஷங்கரின் திரையுலக எதிர்காலம் அமையும் என திரையுலக வணிகர்கள் தெரிவிக்கிறார்கள்.

ஷங்கர் - கமல்ஹாசன்- ரவிவர்மன் - அனிரூத் கூட்டணி ரசிகர்களின் எதிர்பார்ப்பை நிறைவேற்றுமா? இல்லையா? என்பதை பொறுத்திருந்துதான் பார்க்க வேண்டும்.‌