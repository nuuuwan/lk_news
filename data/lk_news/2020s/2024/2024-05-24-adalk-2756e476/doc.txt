යාපනය රෝහල නුදුරේදීම ජාතික රෝහලක් බවට පත් කරනවා

උතුරු පළාත තුළ උසස් මට්ටමේ සෞඛ්‍ය සේවාවක් සහතික කිරීම වෙනුවෙන් යාපනය රෝහල නුදුරේදීම ජාතික රෝහලක් බවට පත් කිරීමට කටයුතු කරන බව ජනාධිපති රනිල් වික්‍රමසිංහ මහතා පැවසීය.

දකුණු පළාත තුළ පැවති දීර්ඝකාලීන අවශ්‍යතාවයක් ඉටු කරමින් කරාපිටිය රෝහල ජාතික රෝහලක් බවට පත් කිරීමට අදාළ කැබිනට් අනුමැතිය හිමිවී ඇති බවද ජනාධිපතිවරයා සඳහන් කළේය.

ජනාධිපති රනිල් වික්‍රමසිංහ මහතා මෙම අදහස් පළ කර සිටියේ යාපනය විශ්වවිද්‍යාලයේ වෛද්‍ය පීඨයේ ඉදිකළ සායනික පුහුණු සහ පර්යේෂණ අංශ ගොඩනැගිල්ල විවෘත කිරීමේ අවස්ථාවට අද (24) පෙරවරුවේ එක් වෙමිනි.

ඉංජිනේරු පීඨ, වෛද්‍ය පීඨ, විද්‍යා පීඨ සහ කෘෂිකර්ම පීඨ ඇතුළු විද්‍යා විෂයන් මත පදනම් වූ මෙරට ඇති සියලු පීඨවල දැනට පවතින්නේ පැරණි තාක්ෂණය බවත්, මෙම තාක්ෂණය නව ලෝකයට ගැළපෙන පරිදි සකස් කළ යුතු බවටත් විශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග මහතා මෙහිදී පෙන්වා දුන්නේය.

විදේශ රටවල සිටින ශ්‍රී ලාංකික දරුවන් දක්ෂතා පෙන්වන්නේ මෙම තාක්ෂණය හදාරා නොව ,ඔවුන්ගේ දැණුම මත පමණක් බව පෙන්වා දුන් ඒ මහතා නව තාක්ෂණය හඳුන්වා දීමෙන් මෙරට විශාල දියුණුවක් කරා ගෙන යා හැකි බවද සඳහන් කළේය.

ඒ පිළිබඳ යෝජනාවලිය විද්‍යා හා තාක්ෂණ අමාත්‍යාංශය සහ අධ්‍යාපන අමාත්‍යාංශය ඒකාබද්ධව කඩිනමින් සකස් කර තමා වෙත ඉදිරිපත් කරන ලෙස ජනාධිපතිවරයා මෙහිදී උපදෙස් දුන්නේය.

අද විවෘත කෙරුණු සායනික පුහුණු සහ පර්යේෂණ අංශ ගොඩනැගිල්ල වසර 46 කට පසුව යාපනය විශ්වවිද්‍යාලයේ ඉදිකළ පළමු ගොඩනැගිල්ල වන අතර ඒ සඳහා රුපියල් මිලියන 942 ක් වැය කර තිබේ. සායනික පුහුණු හා පර්යේෂණ අංශ ගොඩනැගිල්ල සිසුන් 1200 කට උපාධි හා පශ්චාත් උපාධි සායනික පුහුණුව ලබා ගැනීම සඳහා පහසුකම් සලසා තිබෙන අතර ජාත්‍යන්තර පර්යේෂණ සහයෝගීතා සඳහා ද පහසුකම් සපයයි.

වර්ග මීටර් 6000 කින් යුත් මෙම ගොඩනැගිල්ල දේශන ශාලා කිහිපයක්, සායනික කුසලතා විද්‍යාගාර සහ ශ්‍රවණාගාරයකින් සමන්විත වේ. ශල්‍යාගාර, ප්‍රතිසාධන කාමර, පිරිසිදු කිරීමේ ප්‍රදේශ, බැහැර කිරීමේ කලාප, වන්ධ්‍යාකරණ ඒකක, සූදානම් කිරීමේ කාමර සහ ගබඩා පහසුකම් ද මෙහි ඇතුලත්වේ‍.

එසේම රෝගීන් රඳවා සිටින කාමර, උපදේශන කාමර සහ එන්ඩොස්කොපි, සනාල සැත්කම් සහ මැමෝග්‍රැෆි සඳහා විශේෂිත ඒකක, පර්යේෂණ රසායනාගාර, අධිකරණ වෛද්‍ය විමර්ශන ඒකකය සහ කෞතුකාගාරයක් ද මීට අයත් ය.

ප්‍රසව හා නාරිවේද දෙපාර්තුමේන්තුව විසින් කළමනාකරණය කරනු ලබන සාඵල්‍යතා සත්කාර ඒකකය විශේෂඥ උපදේශන, රෝග විනිශ්චය සේවා සහ ප්‍රතිකාර පහසුකම් ඇතුළු පුළුල් සේවාවන් සපයනු ඇත. සායනික අත්හදා බැලීමේ ඒකකය (CTU) දේශීයව අනුවර්තනය කරන ලද රෝගීන්ට නැඹුරු වූ, ලාභදායී ප්‍රතිකාර ක්‍රම පිළිබඳ සායනික පර්යේෂණ සඳහා පහසුකම් සපයයි. සායනික ප්‍රවේණික ඒකකය (CGU) ජානමය රෝග විනිශ්චය සහ රෝග කළමනාකරණය සඳහා පහසුකම් සපයන අතර රෝග නිවාරණය සඳහා දැනුම ලබා දෙනු ඇත.

සමරු ඵලකය නිරාවරණය කර නව ගොඩනැගිල්ල විවෘත කළ ජනාධිපතිවරයා එහි නිරීක්ෂණ චාරිකාවක ද නිරත විය.