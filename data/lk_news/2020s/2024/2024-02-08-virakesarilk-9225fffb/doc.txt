இந்தியா, ஆஸி., கிவி அணிகளுடன் போன்று ஆப்கானிஸ்தானுடன் விளையாடவுள்ளோம் - குசல் மெண்டிஸ்

ஆப்கானிஸ்தான் அணியை எந்த வகையிலும் குறைத்து மதிப்பிடப்போவதில்லை. இந்தியா, அவுஸ்திரேலியா, நியூஸிலாந்து (கிவி) ஆகிய அணிகளுடன் போன்றே ஆப்கானிஸ்தானையும் எதிர்கொள்ளவுள்ளோம் என இலங்கை அணித் தலைவர் குசல் மெண்டிஸ் கண்டியில்  வியாழக்கிழமை (08) பிற்பகல்நடைபெற்ற ஊடக சந்திப்பில் தெரிவித்தார்.

'பல்வேறு நாடுகளில், சர்வதேச வீரர்களுடன் நிறைய லீக் கிரிக்கெட் போட்டிகளில் அவர்கள் விளையாடிவருவதால் அவர்கள் நிறைய அனுவம் கொண்டுள்ளனர். நான் இலங்கைக்காக 8 வருடங்கள் விளையாடியுள்ள போதிலும் 2 லீக் தொடர்களில் மாத்திரமே விளையாடியுள்ளேன். குர்பாஸ் கடந்த 4 வருடங்களில் நிறைய லீக் தொடர்களில் விளையாடியுள்ளார். எனவே நான் ஒருபோதும் ஆப்கானிஸ்தானை குறைத்த மதிப்பிடமாட்டேன். அவர்களை குறைத்து மதிப்பிட்டவாறு எதிர்கொள்வது சிரமம். எனவே, இந்தியா, அவுஸ்திரேலியா, நியூஸிலாந்து அணிகளுடன் விளையாடுவது போன்ற உணர்வுடனேயே நாளைய ஆப்கானிஸ்தானுடனும் விளையாடவுள்ளோம்' என குசல் மெண்டிஸ் மேலும் குறிப்பிட்டார்.

இன்னும் 3 வருடங்களில் நடைபெறவுள்ள உலகக் கிண்ணப் போட்டியைக் குறிவைத்து தற்போதைய ஒருநாள் கிரிக்கெட் அணியை கட்டியெழுப்பவுள்ளதாகவும் அவர் கூறினார்.

'2027 உலகக் கிண்ணப் போட்டிக்கான 4 வருட சுழற்சி பருவகாலத்தை கருத்தில் கொண்டு 3 வருடங்களுக்குமேல் அனுபவம் உள்ள இளம் வீரர்களை அணியில் இணைத்துள்ளோம். தெரிவாளர்களுடனும் சிரேஷ்ட வீரர்களுடனும் கலந்துரையாடியே இந்த வீரர்களைத் தேர்ந்தெடுத்துள்ளோம். எம்மிடம் திறமையான துடுப்பாட்ட வீரர்கள் இருக்கிறார்கள். 4 திறமையான சுழல்பந்துவீச்சாளர்களை இனங்காண்பதே எமது நோக்கம். சுழல்பந்துவீச்சில் வனந்து ஹசரங்கவும் மஹீஷ் தீக்ஷனவும் இடம்பெறுகின்றனர். அவர்களுக்கு பக்கபலமாக அக்கில தனஞ்சய, ஜெவ்றி வெண்டசாய் ஆகியோரும் இருக்கின்றனர். எனவே, இன்னும் நான்கு வருடங்களில் நடைபெறவுள்ள உலகக் கிண்ண கிரிக்கெட்டை இலக்கு வைத்து மிகவம் பலம்வாய்ந்த அணியைக் கட்டி எழுப்பவுள்ளோம்.

'எமது ரி 20 அணியில் சிரேஷ்ட (மூத்த) வீரர்கள் இடம்பெறுகின்றனர். ஆனால் மிகுந்த அனுபவசாலிகளான அவர்கள் இன்னும் நான்கு வருடங்களில் உலகக் கிண்ணப் போட்டியில் விளையாட முடியுமா என்பது குறித்து சிந்தித்துப் பார்க்க வேண்டும்' என அவர் கூறினார்.

முன்னாள் அணித் தலைவர் தசுன் ஷானக்க அணியில் இடம்பெறாதது குறையாக  எடுத்துக்கொள்ளப் போவதில்லை எனவும் அவர் குறிப்பிட்டார்.

'தசுன் ஷானக்க அணியில் இடம்பெறாததை நான் ஒரு குறையாக கருதவில்லை. ஏனேனில் வனிந்து ஹசரங்க, துனித் வெல்லாலகே, சாமிக்க கருணாரட்ன ஆகிய மூன்று சகலதுறை வீரர்கள் குழாத்தில் இடம்பெறுகின்றனர். இந்த மூவரும் தங்களுக்குரிய கடமை என்னவென்பதை அறிவர். இந்த மூவரைக் கொண்டு எதிரணிகளுக்கு எவ்வாறு அழுத்தம் கொடுக்கலாம் என்பது குறித்து ஆராய்ந்து அதற்கேற்ப செயற்படவுள்ளோம். அவர்கள் மூவரும் குழாத்தில் இடம்பெறுவதால் தசுன் ஷானக்க இல்லாதைப் பெரும் குறையாக நான் கருதவில்லை. அவர் அடுத்துவரும் உள்ளூர் போட்டிகளில் திறமையை வெளிப்படுத்தி மிண்டும் அணியில் இடம்பிடிப்பார் என எதிர்பார்க்கிறேன்' என குசல் மெண்டிஸ் மேலும் குறி;ப்பிட்டார்.

'சர்வதேச ஒருநாள் கிரிக்கெட் தரவரிசை என்பது வெறும் இலக்கம் மட்டுமே. கடந்த காலங்களில் நாங்கள் திறமையை வெளிப்படுத்தத் தவறியதாலேயே தரவரிசையில் வீழ்ச்சி அடைந்தோம். இந்த வருடம் ஸிம்பாப்வேயுடனான தொடரை சிறப்பாக நிறைவுசெய்தோம். அந்த பெறுபேறுகளுடன் தொடர்ந்து திறமையாக விளையாட எண்ணியுள்ளோம். தரவரிசை குறித்து அலட்டிக்கொள்ளாமல் ஒவ்வொரு போட்டியாக கருத்தில் கொண்டு திறமையாக விளையாடி வெற்றிபெறால் தரவரிசையில் முன்னேறலாம்' என்றார்.

'ஆரம்ப வீரர்களான பெத்தும் நிஸ்ஸன்க, அவிஷ்க பெர்னாண்டோ ஆகியோரும் இன்னும் ஓரிரு தொடர்களில் வாய்ப்பு வழங்கி அவர்களது நம்பிக்கையைக் கட்டியெழுப்பவேண்டும். புதிய பந்தை எதிர்கொள்வதென்பது இலகுவல்ல. அவர்களுக்கு இடையில் புரிந்துணர்வை வளர்த்துக்கொள்ள இன்னும் வாய்ப்பு வழங்கவேண்டும். நான் பல வீரர்களுடன் ஆரம்பத் துடுப்பாட்ட வீரராக விளையாடியுள்ளேன். அவ்வாறு வெ வ்வேறு வீரர்களுடன் ஆரம்ப ஜோடியாக விளையாடுவது சிரமம். பெத்தும், அவிஷ்க ஆகியோரிடம் இருந்து அணி எதை எதிர்பார்க்கிறது என்பதை விளக்கியுள்ளோம். ரி 20 லீக்கில் அவிஷ்க திறமையாக விளையாடியுள்ளார். எனவே இந்தத் தொடரில் அவர் கணிசமான ஓட்டங்களைப் பெறுவார் என எதிர்பார்க்கிறோம்' என்றார்.

ஆப்கானிஸ்தானுக்கு எதிராக வெள்ளிக்கிழமை (09) நடைபெறவுள்ள முதலாவது சர்வதேச ஒருநாள் கிரிக்கெட் போட்டிக்கான பதினொருவர் தீர்மானிக்கப்படவில்லை என அவர் மேலும் கூறினார்.

இதேவேளை, இலங்கைக்கு எதிரான ஒருநாள் கிரிக்கெட் தொடரில் முதல் தடவையாக வெற்றிபெறுவதற்கு முயற்சிக்கவுள்ளதாக ஆப்பானிஸ்தான் அணித் தலைவர் ஹஷ்மத்துல்லா ஷஹிதி குறிப்பிட்டார்.

எந்தவொரு சூழ்நிலையிலும் எந்தவொரு பலம்மிக்க அணியையும் திறமையை வெளிப்படுத்தக்கூடிய ஆற்றல் ஆப்கானிஸ்தான் வீரர்களிடம் இருப்பதாக அவர் கூறினார்.

இலங்கைக்கும் ஆப்கானிஸ்தானுக்கும் இடையில் நடைபெறும் மூன்றாவது இருதரப்பு சர்வதேச ஒருநாள் கிரிக்கெட் தொடர் இதுவாகும்.

இதற்கு முன்னர் 2022இல் கண்டியிலும் 2023இல் ஹம்பாந்தோட்டையிலும் 3 போட்டிகள் கொண்ட தொடர்கள் நடைபெற்றன. கண்டியில் நடைபெற்ற தொடர் 1 - 1 என சமநிலையில் முடிவடைந்தது. ஹம்பாந்தோட்டை தொடரில் இலங்கை 2 - 1 என வெற்றிபெற்றிருந்தது.

இலங்கையும் ஆப்கானிஸ்தானும் முதன்முதலில் ஆசிய கிண்ண ஒருநாள் போட்டியிலேயே சந்தித்தன. பங்களாதேஷின் மிர்பூரில் 2014இல் நடைபெற்ற அப் போட்டியில் இலங்கை 129 ஓட்டங்களால் வெற்றிபெற்றது.

அந்தப் போட்டியிலிருந்து கடந்த வருடம்வரை இரண்டு நாடுகளும் சந்தித்துக்கொண்ட 12 சந்தர்ப்பங்களில் 7 - 4 என்ற ஆட்டங்கள் இலங்கை முன்னிலையில் இருக்கிறது. ஒரு போட்டியில் முடிவு கிடைக்கவில்லை.

1975இல் நடைபெற்ற அங்குரார்ப்பண உலகக் கிண்ணப் போட்டியிலிருந்து கடந்த 49 வருடங்களில் இலங்கை விளையாடியுள்ள 912 போட்டிகளில் 417 வெற்றிகளை ஈட்டியுடள்ளதுடன் 450 தோல்விகளைத் தழுவியுள்ளது. 5 போட்டிகள் சமநிலையில் முடிவடைந்ததுடன் 40 போட்டிகளில் முடிவு கிடைக்கவில்லை.

ஆப்கானிஸ்தான்  கடந்த 10 வருடங்களில்   விளையாடிய 161 போட்டிகளில் 77 வெற்றிகளை ஈட்டியுள்ளது. 79 போட்டிகளில் தோல்வி அடைந்துள்ளது. ஒரு போட்டி சமநிலையில் முடிவடைந்ததுடன் 4 போட்டிகளில் முடிவு கிடைக்கவில்லை.

இலங்கை:  குசல் மெண்டிஸ்  (தலைவர்),    சரித் அசலன்க (உதவித் தலைவர்),  பெத்தும் நிஸ்ஸன்க, அவிஷ்க பெர்னாண்டோ, சதீர சமரவிக்ரம, ஷெவொன் டெனியல், ஜனித் லியனகே, சஹான் ஆராச்சிகே, வனிந்து ஹசரங்க, சாமிக்க கருணாரட்ன, துனித் வெல்லாலகே, மஹீஷ் தீக்ஷன, அக்கில தனஞ்சய, துஷ்மன்த சமீர, டில்ஷான் மதுஷன்க, ப்ரமோத் மதுஷான்

ஆப்கானிஸ்தான்: ஹஷ்மத்துல்லா ஷஹிடி (தலைவர்), இப்ராஹிம் ஸத்ரான், இக்ரம் அலகில், ரஹ்மானுல்லா குர்பாஸ், ரியாஸ் ஹசன், ரஹ்மத் ஷா, அஸ்மத்துல்லா ஓமர்ஸாய், குல்பாதின் நய்ப், மொஹமத் நபி, பரீத் அஹ்மத், பஸால்ஹக் பாறூக்கி, முஜீப் உர் ரஹ்மான், நூர் அஹ்மத், கய்ஸ் அஹ்மத், நவீத் ஸத்ரான்