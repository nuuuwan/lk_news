'ஹரா'  படத்திற்காக ஏழு முறை....! - மோகன்

''இயக்குநர் விஜய் ஸ்ரீ ஜி, 'ஹரா' படத்தின் கதையை ஏழு முறை திருத்தம் செய்து முழுமையாக சொன்ன பிறகுதான் இதில் நடிக்க ஒப்புக்கொண்டேன்'' என அப்படத்தின் நாயகனான மோகன் தெரிவித்திருக்கிறார்.

இயக்குநர் விஜய் ஸ்ரீ ஜி இயக்கத்தில் உருவாகி இருக்கும் 'ஹரா' எனும் திரைப்படத்தில் மோகன், அனு மோல், கௌஷிக், அனித்ரா நாயர், யோகி பாபு , சாருஹாசன், சுரேஷ் மேனன், வனிதா விஜயகுமார், மொட்டை ராஜேந்திரன், சிங்கம் புலி, தீபா, மைம் கோபி, சாம்ஸ், சந்தோஷ் பிரபாகர் உள்ளிட்ட பலர் நடித்திருக்கிறார்கள். பிரஹத் முனியசாமி ஒளிப்பதிவு செய்திருக்கும் இந்த திரைப்படத்திற்கு ரஷாந்த் அர்வின் இசையமைத்திருக்கிறார். இந்த திரைப்படத்தை தயாரிப்பாளர் கோயம்புத்தூர் எஸ். பி. மோகன்ராஜ் தயாரித்திருக்கிறார்.

எதிர்வரும் ஜூன் மாதம் ஏழாம் திகதியன்று உலகம் முழுவதும் பட மாளிகைகளில் வெளியாகவிருக்கும் இந்த திரைப்படத்தின் இசை வெளியீட்டு விழா நடிகர் மோகனின் பிறந்த நாளன்று  சென்னையில் சிறப்பாக நடைபெற்றது.  அப்போது இயக்குநர் கே. பாக்யராஜ் சிறப்பு அதிதியாக பங்கு பற்றினார்.

'' என் மீது அன்பு செலுத்தும் ரசிகர்களுக்கு நன்றி. கதை பிடித்திருந்தால் மட்டுமே நடிக்க ஒப்புக் கொள்கிறேன். 'ஹரா' படத்தின் கதையை இயக்குநர் முதலில் சொன்னதும் நடிக்க ஒப்புக்கொள்ளவில்லை. அதன் பிறகு அந்த கதையை அவர் ஏழு முறை திருத்தம் செய்து முழுமையாக சொன்ன பிறகுதான் நடிக்க ஒப்புக் கொண்டேன். இந்த திரைப்படம் அனைத்து தரப்பு ரசிகர்களையும் கவரும் வகையில் உருவாகி இருக்கிறது. இப்படத்தின் முன்னோட்டத்தை பார்த்து படத்தை வெளியிடுவதற்கு கோவை பிரதர்ஸ் சம்மதித்தனர். அவர்களுடைய ஆதரவால் இந்த திரைப்படம் எதிர்வரும் ஜூன் மாதம் ஏழாம் திகதியன்று வெளியாகிறது. அனைவரும் திரையரங்கத்திற்கு வருகை தந்து படத்தை பார்த்து ரசித்து ஆதரவு தர வேண்டும் என கேட்டுக்கொள்கிறேன்'' என்றார்.