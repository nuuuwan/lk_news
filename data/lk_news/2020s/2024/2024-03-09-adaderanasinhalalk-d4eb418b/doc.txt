මාර්ග සංවර්ධන අධිකාරියට ලැබුණු වන්දි මුදලට මොකද වුණේ ?

පසුගිය මැයි මාසයේ කැලණිතිස්ස විදුලි බලාගාරය අසල මාර්ගයේදී බස් රථයක් ආරක්ෂිත වැටක ගැටීමෙන් එම වැටට හානි සිදුවී තිබුණි.

බස් රථයේ හිමිකරු සිදුවූ හානියට නිසිපරිදි වන්දි මුදල් ගෙවා තිබුණ ද මේ දක්වා එම වැට ප්‍රතිසංස්කරණය කර නොමැති බව වාර්තා වෙයි.

"කැලණි ටයිගර්" නමින් හඳුන්වන වැලිවේරිය - පිටකොටුව මාර්ගයේ ධාවනය කරන එම පෞද්ගලික බස් රථය සෑම වෙසක් පොහෝ දිනකම මෙන්ම පොසොන් පොහෝ දිනකම මඟීන්ට නොමිලේම ප්‍රවාහන පහසුකම් සපයයි.

එලෙස ප්‍රවාහන පහසුකම් සපයන එම බස් රථය පසුගිය වසරේ වෙසක් පොහෝ දිනය දවසේදී මඟින් රැගෙන ධාවනය කෙරුණි.

එදින අධික වැසි සහිත දිනයක් වූ බැවින් එම බස් රථය මාර්ගයේ ලිස්සා ගොස් අනතුරට ලක් විය.

ඒ කැලණිතිස්ස විදුලි බලාගාරය අසල මාර්ගයේ පිහිටි ආරක්ෂිත වැටෙහි ගැටීමෙනි.

අනතුරෙන් ආරක්ෂිත වැටට හානි සිදුවූ අතර එම හානිය වෙනුවෙන් බස් රථයේ හිමිකරු මාර්ග සංවර්ධන අධිකාරියට වන්දිය ගෙවනු ලැබුවද අද වනතුරු එම ආරක්ෂිත වැට ප්‍රතිසංස්කරණය කර නොමැති බවට බස් රථයේ හිමිකරු චෝදනා කරයි.

නියමිත පරිදි වන්දි මුදල් ගෙවා තිබුණ ද එම ආරක්ෂිත වැට ප්‍රතිසංස්කරණය නොකරන්නේ මන්දැයි සහ එම මුදල්වලට සිදුවූයේ කුමක්දැයි සොයා බලන ලෙස බස් රථයේ හිමිකරු බලධාරීන්ගෙන් ඉල්ලා සිටී.