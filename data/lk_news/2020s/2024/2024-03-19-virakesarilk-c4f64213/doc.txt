மலையக கட்சிகள் யாருக்கு, எதற்கு  ஆதரவளிக்க வேண்டும்?

முதலில் வரப்போவது  பாராளுமன்றத் தேர்தலா ஜனாதிபதித் தேர்தலா  என்ற கேள்விகள் நாட்டு மக்கள் அனைவரினதும் மனதில் ஏற்பட்டுள்ளது. கூட்டணிகளை உருவாக்குவதில் தேசிய கட்சிகள் மும்முரமாக ஈடுபட்டு வருகின்றன. தேசிய மக்கள் சக்தியைத் தவிர வேறு எந்த கூட்டணியும் கைசுத்தமாக இல்லை என்பதை நாட்டு மக்களும் அறிவர். இதன் காரணமாகவே யாரையும் தமது கூட்டணியில் இணைத்துக்கொள்வதைத் தவிர்த்து வரும் அநுர குமார திசாநாயக்க, தானும் யாருடன் சென்று இணைந்து கொள்வதில்லை என்ற முடிவில் இருக்கின்றார்.

இந்நிலையில் மலையக அரசியல் கட்சிகள் என்ன மனநிலையில் இருக்கின்றன என்பது முக்கிய விடயம். ஏற்கனவே கூட்டணியாக செயற்படும் தமிழ் முற்போக்குக் கூட்டணி, சஜித் தலைமையிலான ஐக்கிய மக்கள் சக்தி எனும் கூட்டணிக்கு ஆதரவாக செயற்பட்டு வருகின்றது. இலங்கை தொழிலாளர் காங்கிரஸ் ஆரம்பத்தில் பொதுஜன பெரமுன என்ற பல கட்சிகளின் கூட்டணிக்கு தான் ஆதரவாக இருந்தது. இப்போது அதிலிருந்து வெளியேறி  நேரடியாக ஜனாதிபதி ரணில் விக்ரமசிங்கவுக்கு ஆதரவளித்து வருகின்றது. அதற்காக இ.தொ.கா ஐக்கிய தேசிய கட்சிக்கு ஆதரவளிப்பதாக கருதி விட முடியாது.

அதே வேளை எந்த மலையக கட்சிகளிலும்  இணையாமல் அரசாங்கத்துக்கு ஆதரவளித்து வருபவர்களாக இராஜாங்க  அமைச்சர் அரவிந்த்குமாரும் வடிவேல் சுரேஷ் எம்.பியும் விளங்குகின்றனர். மூன்று கட்சிகளின் இணைவான தமிழ் முற்போக்குக் கூட்டணி அண்மையில் சஜித்துடன்  ஒப்பந்தம் ஒன்றை செய்திருந்தது. அதை சமூக நீதி ஒப்பந்தம் என வர்ணித்திருந்த கூட்டணியின் தலைவர் மனோ கணேசன், இது தேர்தல் ஒப்பந்தமல்ல என்றும் ஐக்கிய மக்கள் சக்தி அரசாங்கமொன்றை உருவாக்குமானால், அப்போது, எமது மக்கள் தொடர்பாக முன்னெடுக்கக்கூடிய நிலவுரிமை திட்டங்கள் என்ன? என்பது பற்றிய எழுத்து மூலமான  ஒரு  உடன்பாடே  இது எனத்தெரிவித்திருந்தார்.

மேலும் இந்த உடன்பாட்டு விபரங்களை ஜனாதிபதி ரணில் மற்றும் தேசிய மக்கள் சக்தித் தலைவர் அநுர குமார ஆகியோருக்கும் அனுப்பி வைக்க தயார் என்றும் கூறியிருந்தார். இது இவ்வாறிருக்கவே கடந்த வாரம் இடம்பெற்ற மகளிர் தின நிகழ்வில் உரையாற்றியிருந்த இ.தொ.கா செயலாளரும் அமைச்சருமான ஜீவன் தொண்டமான், ஜனாதிபதித் தேர்தலொன்று இடம்பெறுமானால் யாருக்கு ஆதரவு அளிப்பது என்பது குறித்து கட்சியின் உயர்பீடமே முடிவெடுக்கும் என்று தெரிவித்திருந்ததுடன் மலையக பெருந்தோட்ட மக்கள் சார்பில் தாம் முன்வைத்துள்ள மூன்று கோரிக்கைகளை இப்போதைய ஜனாதிபதி ரணில்  நிறைவேற்றினால், அவர் வேட்பாளராகும் பட்சத்தில் அவருக்கு ஆதரவு வழங்க முடியும் என்று தெரிவித்திருந்தார்.

அந்த பிரதான கோரிக்கைகள் மலையக வீடமைப்புத் திட்டம், தொழிலாளர்களின் சம்பள விவகாரம் மற்றும் நிலவுரிமை ஆகியனவாகும். மலையக வீடமைப்புத்திட்டத்துக்கு இந்தியா அரசாங்கமே நிதி வழங்குகின்றது. ஆகவே அதற்கான சூழ்நிலைகளை இங்கு ஏற்படுத்திக்கொடுக்க வேண்டியது அரசாங்கத்தின் கடமையும் பொறுப்புமாகும். அதை கோரிக்கையென கூற முடியாது. அதே வேளை தொழிலாளர்களின் சம்பள உயர்வு மற்றும் நிலவுரிமை ஆகிய இரண்டு விவகாரங்களும்  தொழிலாளர்களின் உரிமைகள் சார்ந்த அம்சமாகும். இவற்றைப் பெற்றுக்கொடுக்க வேண்டிய கடப்பாடு அரசாங்கத்துக்கு உள்ளது. ஆனால் இவற்றை கெஞ்சி கேட்டுத்தான் பெற வேண்டிய சூழல் ஒன்று நிலவுகிறது என்றால் அதற்கு கடந்த கால மலையக அரசியல் ,தொழிற்சங்கவாதிகளே பொறுப்பு கூற வேண்டியவர்களாக உள்ளனர். எனவே அரசாங்கம் இந்த சமூகத்துக்கு கட்டாயம் செய்து கொடுக்க வேண்டிய விடயங்களை தேர்தல் கால கோரிக்கைகளாக சுட்டிக் காட்டுவது தவறாகும். இது அரசாங்கத்தின் பக்கமிருக்கும் இ.தொ.காவின் இயலாமையை வாக்காளர்கள் மத்தியில்  அம்பலப்படுத்துவதாக  அமைந்து  விடக்கூடும்.

கிட்டத்தட்ட இதே கோரிக்கைகளைத் தான் தமிழ் முற்போக்குக் கூட்டணியும் உடன்பாடாக சஜித்திடம் முன்வைத்துள்ளது. அதில் அவர் கையெழுத்திட்டுள்ளார். ஐக்கிய மகள் சக்தி ஆட்சியமைத்தால் இந்த கோரிக்கைகளை சாத்தியப்படுத்துவதற்கான சூழ்நிலைகள் அப்போது இருக்குமா, சஜித்துடன் இருக்கும் கூட்டணிக் கட்சிகளின் தலைவர்கள் மற்றும் ஏனையோர் இதற்கு ஆதரவாக இருப்பார்களா என்பது சந்தேகம் தான்.

ஏனென்றால் தொழிலாளர்களின் சம்பள விவகாரம் மற்றும் நிலவுரிமை தொடர்பில் தற்போதைய  ஜனாதிபதி ரணில் விக்ரமசிங்கவின் உத்தரவுகளையே அலட்சியப்படுத்தும்  அதிகாரிகள் மற்றும்  ஏனைய துறை சார்ந்த அமைச்சர்கள் உள்ளனர். அவரை விட சாணக்கியமாக இந்த விவகாரங்களை கையாளக்கூடிய சாமர்த்தியம் சஜித்திடம் இருப்பதாக இருந்தால் அவர் ஏன் தான் ஆட்சியமைக்கும் வரை காத்திருக்க வேண்டும்? வழிமுறைகளை கூறலாமே? அல்லது எதிர்க்கட்சித் தலைவராக அரசாங்கத்துக்கு தொடர் அழுத்தங்களை பிரயோகிக்கலாமே?

அதே போன்று தற்போது அரசாங்கத்தின் பக்கமிருக்கும் இலங்கை தொழிலாளர் காங்கிரசும் கூட மேற்கூறிய விடயங்களை நிறைவேற்றினால் ரணிலுக்கு ஆதரவளிப்பதாகக் கூறுகின்றனர். அப்படியானால் தேர்தல் திகதி அறிவிக்கும் வரை இந்த மூன்று விடயங்களும் இழுபறியாகத்தான் இருக்கப்போகின்றது என்பது தானே யதார்த்தம்? வழமையாகவே தேர்தல் காலங்களில் மலையகக் கட்சிகளுக்கு தேசிய கட்சிகள் வாக்குறுதி கொடுத்து தம்பக்கம் இழுத்துக்கொள்வது வழமையானதொன்று. ஜனாதிபதித் தேர்தலை தவிர்த்துப்பார்த்தால் பொதுத்தேர்தலிலும் மலையக கட்சிகள் தேசிய கட்சிகளின் சின்னங்களை வெற்றி கொள்ள வைத்தே தமது அரசியலை முன்னெடுத்து வருகின்றன.

மலையகக் கட்சிகள் தமது சொந்த சின்னத்தில் போட்டியிட்டு தனித்துவம் காக்கும் நிலைமை தமக்கு ஆபத்தானது என்பதை உணர்ந்தே ஆரம்பத்திலிருந்து அதை மழுங்கடிக்கச்செய்யும் செயற்பாடுகளில் தேசிய கட்சிகள் இயங்கி வந்தன. ஏனென்றால் வடக்கு கிழக்குப் பகுதிகளில் அவ்வாறு தனித்துவமாக இயங்கிய தமிழ்க் கட்சிகள் இன்று வரை எந்த அரசாங்கம் வந்தாலும் சவாலாகவே இருக்கின்றன. இந்த தனித்துவமே தேர்தல் காலங்களில் தேசிய கட்சிகள் ஆதரவு கேட்டு பேச்சு நடத்த அவர்களுக்கு அழைப்பு விடுக்கும் நிலைமையை ஏற்படுத்தியுள்ளது. ஆனால் மலையகக் கட்சிகளைப் பொறுத்தவரையில் அவர்களே ஓடோடிச்சென்று தேசிய கட்சிகளிடம் இணைந்து கொள்ளும் பாரம்பரியமே உள்ளது.

எந்த அரசாங்கம் வந்தாலும் அதில் நாம் பங்காளிகளாக இருப்போம் என்ற எழுதப்படாத ஒப்பந்தம் இனியும் மலையகக் கட்சிகளுக்கு உதவப்போவதில்லை. எல்லா கட்சிகளுடன் தனித்தனியாக பேச்சு நடத்தி, யார் எமது கோரிக்கைகளை நிறைவேற்றி வைக்கின்றேன் என உறுதி கூறுகிறார்களோ அவர்களுக்கே ஆதரவு என்ற பேச்சுக்கள் இப்போது காலாவதியாகி விட்டன. தமது மக்கள் மத்தியில் அவ்வாறு பேசும் அரசியல்வாதிகளும் காலாவதியானவர்கள் என்பதை வாக்காளர்கள் உணர்ந்து கொள்ள வேண்டும். இவ்வாறான   அரசியல்வாதிகளை இளைஞர்கள் யுவதிகள் தவிர்க்க வேண்டும். இவ்வாறானவர்களால் மலையக சமூகத்துக்கு ஆகப்போவது ஒன்றுமில்லை.

தேசிய கட்சிகளுக்கு முண்டு கொடுக்கும் வகையில் அங்கே ஓடோடிச்சென்று பேச்சு நடத்தும் மலையக கட்சிகள், தமக்குள் பேச்சு நடத்தி ஒரு கூட்டணியாக தேர்தல்களில் போட்டியிடும் கலாசாரத்தை கொண்டு வர வேண்டும். அவ்வாறு இடம்பெற்று ஆசனங்களைப் பெறும் போது  தேசிய கட்சிகள் ஆட்சியமைக்க இவர்களின் ஆதரவை கட்டாயமாக நாட வேண்டி வரும். அப்போது காணி, நிலவுரிமை, சம்பளம் போன்ற விடயங்களில் சில கட்டாய நிபந்தனைகளை விதிக்கலாம். தனது ஒரே ஒரு ஆசனத்தை வைத்துக்கொண்டு அமரர் சந்திரசேகரன், சந்திரிகா அம்மையார் ஆட்சியமைக்க வழிகோலிய சம்பவம் ஒரு வரலாறாகும்.

எனவே தேசிய கட்சிகளுடன் கூட்டணி வைத்துக்கொள்வதை விட தாமே ஏன் கூட்டணியாக மாறக் கூடாது என்ற சிந்தனையை மலையக அரசியல் கட்சிகள் வளர்த்துக்கொள்ள வேண்டும். மலையக அரசியலில் இது புதியதல்ல. இதற்கு முன்பதாக இவ்வாறான மலையகக் கூட்டணிகள் தேர்தல்களில் வெற்றி பெற்றிருந்தன. யாருக்கு ஆதரவு வழங்க வேண்டும் என்பதல்ல இப்போது முக்கியம், எதற்கு ஆதரவு வழங்க வேண்டும் என்ற தெளிவை மலையகக் கட்சிகள் பெற வேண்டும்.