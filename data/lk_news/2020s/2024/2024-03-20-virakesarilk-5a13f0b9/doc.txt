ஐசிசி ஒழுக்கக் கோவையை மீறிய ஹசரங்கவுக்கு 2 டெஸ்ட் போட்டித் தடை, குசல் மெண்டிஸுக்கு 50 வீத அபாரதம்

பங்களாதேஷுக்கு எதிராக இலங்கை விளையாடவுள்ள 2 டெஸ்ட் போட்டிகளில் விளையாட முடியாதவாறு சுழல்பந்துவீச்சாளர் வனிந்து ஹசரங்கவுக்கு தடை விதிக்கப்பட்டுள்ளது.

ஐசிசி ஒழுக்கக் கோவைக்கான 2ஆம் நிலை மீறல்களில் வனிந்து ஹசரங்க ஈடுபட்டதால் அவருக்கான தகுதி நீக்கப் புள்ளிகள் 24 மாத காலப்பகுதியில் 8ஆக உயர்ந்ததை அடுத்து இந்தத் தடை விதிக்கப்பட்டுள்ளது.

2ஆம் நிலை மீறல்களுக்காக அவருக்கு 3  தகுதி  நீக்கப் புள்ளிகள் வழங்கப்பட்டதுடன் போட்டிக் கட்டணத்தில் 50 வீத அபாரதமும் விதிக்கப்பட்டது.

சட்டோக்ராமில் நடைபெற்ற பங்களாதேஷுக்கு எதிரான 3ஆவது டெஸ்ட் போட்டியின்போது ஐசிசி ஒழுக்கக் கோவையின் 2.9ஆவது பரிந்துரையை மீறியமைக்காக ஹசரங்க குற்றவாளியாகக் காணப்பட்டார்.

தம்புள்ளையில் கடந்த மாதம் நடைபெற்ற ஆப்கானிஸ்தானுக்கு எதிரான கடைசி சர்வதேச ரி20 கிரிக்கெட் போட்டியின்போது ஐசிசி ஒழுக்கக்  கோவையை ஹசரங்க மீறியமைக்காக 3 தகுதிநீக்கப் பள்ளிகள் வழங்கப்பட்டு பங்களாதேஷுடனான முதல் இரண்டு ரி20 போட்டிகளில் விளையாட தடை விதிக்கப்பட்டிருந்தது குறிப்பிடத்தக்கது.

ஒரு வீரர் 4 தகுதிநீக்கப் புள்ளிகளைப் பெற்றால் 2 டெஸ்ட் போட்டிகளில் அல்லது 4 சர்வதேச ஒருநாள் போட்டிகளில் அல்லது 4 சர்வதேச ரி20 போட்டிகளில்  விளையாட  முடியாதவாறு தடை விதிக்கப்படும். வனிந்து ஹசரங்கவுக்கு டேஸ்ட் போட்டிகள் முதலில் வருவதால் அப் போட்டிகளில் அவர் விளையாட முடியாத நிலை ஏற்பட்டுள்ளது.

பங்களாதேஷுக்கு எதிரான போட்டியின் 37ஆவது ஓவர் முடிவில் மத்தியஸ்தர் ஒருவரிடமிருந்து தனது தொப்பியைப் பறித்தெடுத்த  வனிந்து ஹசரங்க   போட்டியில் மத்தியஸ்தம் செய்ததை கேலி செய்தார்.

இருவகை மட்டுப்படுத்தப்பட்ட ஓவர் கிரிக்கெட் போட்டிகளில் தனது ஆற்றல்களை பெருக்கிக்கொள்ளும் நோக்கத்துடன் இரண்டு வருடங்களுக்கு முன்னர் டெஸ்ட் அரங்கிலிருந்து ஓய்வுபெறுவதாக அறிவித்திருந்தார்.

தெரிவாளர்கள் அவரை டெஸ்ட் குழாத்தில் இணைத்துக்கொண்டதால் அவருக்கு ஐசிசி ரி20 உலகக் கிண்ணப் போட்டியில் தடைக்குட்படாமல் விளையாட வாய்ப்பு உருவாகியுள்ளது.

ஆனால், அதற்கிடையில் ஐசிசி ஒழுக்கக் கோவையை மீறக்கூடிய எந்தவொரு வம்பிலும் ஹசரங்க சிக்காமல் இருப்பது அவசியமாகும்.

இதே போட்டியில் ஐசிசி ஒழுக்கக்கோவையின் 2.13ஆவது பரிந்துரையை மிறியமைக்காக இலங்கை அணித் தலைவர் குசல் மெண்டிஸுக்கு போட்டிக் கட்டணத்தில் 50 வீத அபராதம் விதிக்கப்பட்டதுடன் 3 தகுதிநீக்கப் புள்ளிகளும் வழங்கப்பட்டது.

கள மத்தியஸ்தர்களான ஷர்புதவ்லா சய்க்காத் மற்றும் தன்வி அஹ்மத், மூன்றாவது மத்தியஸ்தர் ஏட்றியன் ஹோல்ட்ஸ்டொக், நான்காவது மத்தியஸ்தர் ரிச்சர்ட் கெட்ல்பரோ ஆகியோர் குற்றச்சாட்டுக்களை சுமத்தியிருந்தனர்.