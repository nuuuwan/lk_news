நாட்டின் வெவ்வேறு பகுதிகளில் இடம்பெற்ற வாகன விபத்துக்களில் நால்வர் பலி!

நாட்டின் வெவ்வேறு பகுதிகளில் நேற்று  செவ்வாய்க்கிழமை (17) ஏற்பட்ட வாகன விபத்தில் நால்வர் உயிரிழந்துள்ளனர்.

தொடுவாவ பொலிஸ் பிரிவுக்குட்பட்ட சிலாபம்  பிரதான வீதியின் மஹவெவ பகுதியில் சிலாபத்திலிருந்து கொழும்பு நோக்கி பயணித்த வேன் ஒன்று எதிர்திசையில் வந்த மோட்டார் சைக்கிள் மீது மோதி ஏற்பட்ட விபத்தில் ஒருவர் உயிரிழந்துள்ளார்.

குறித்த விபத்தில் மோட்டார் சைக்கிளில் பயணித்தவர் மற்றும் அவரது மகள் படுகாயமடைந்துள்ளதுடன், மாரவில வைத்தியசாலையில் அனுமதிக்கப்பட்டதன் பின்னர் சிகிச்சை பலனின்றி சாரதி உயிரிழந்துள்ளார்.

சடலம் மாரவில வைத்தியசாலையின் பிரேத அறையில் வைக்கப்பட்டுள்ளதுடன், வேன் சாரதி கைதுசெய்யப்பட்டுள்ளதாக பொலிஸார் தெரிவித்துள்ளனர்.

இதேவேளை, களுத்துறை – ஹொரணை வீதியின் கல்பாத்த பிரதேசத்தில் துவிச்சக்கரவண்டியை கட்டுப்படுத்த முடியாமல் எதிர்திசையில் வந்த மோட்டார் சைக்கிளுடன் மோதியதில் விபத்து ஏற்பட்டுள்ளது.

விபத்தில் சைக்கிளில் பயணித்தவர் படுகாயமடைந்து கல்பாத்த வைத்தியசாலையில் அனுமதிக்கப்பட்ட பின்னர் மேலதிக சிகிச்சைக்காக ஹொரணை வைத்தியசாலைக்கு மாற்றப்பட்ட பின்னர் உயிரிழந்துள்ளார்.

களுத்துறை வடக்கு, கல்பாத்த பகுதியைச் சேர்ந்த 83 வயதுடைய ஒருவரே இவ்வாறு உயிரிழந்துள்ளார்.

அத்தோடு,வெல்லவாய தனமல்வில வீதியின் ஹந்தபானாகல பகுதியில்  இராணுவ ஜீப் வண்டியுடன் மோட்டார் சைக்கிள் மோதிய விபத்தில் ஒருவர் உயிரிழந்துள்ளார்.

இதேவேளை, கொழும்பு – இரத்தினபுரி பிரதான வீதியின் மெரேகெலே  வத்த பகுதியில்  வீதியைக் கடக்க முற்பட்ட பாதசாரி  மீது மோட்டார் சைக்கிள் மோதியதில் விபத்தொன்று ஏற்பட்டுள்ளது.

விபத்தில் படுகாயமடைந்த பாதசாரி மற்றும் சைக்கிள் ஓட்டுநர் எஹலியகொடை வைத்தியசாலையில் அனுமதிக்கப்பட்ட பின்னர் பாதசாரி சிகிச்சை பலனின்றி  உயிரிழந்துள்ளார்.

மேலும், குறித்த வாகன விபத்துக்கள் தொடர்பான மேலதிக விசாரணைகளை பொலிஸார் மேற்கொண்டுவருவதாக தெரிவித்துள்ளனர்.