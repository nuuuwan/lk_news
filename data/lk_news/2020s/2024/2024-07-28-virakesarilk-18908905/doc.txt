ஒலிம்பிக் பட்மின்டன்: மலேசிய வீரருடன் போராடி தோல்வி அடைந்தார் இலங்கையின் விரேன் நெத்தசிங்க

பிரான்ஸில் நடைபெற்றுவரும் பாரிஸ் 2024 ஒலிம்பிக் விளையாட்டு விழாவில் ஒரு விளையாட்டு அம்சமான பட்மின்டன் போட்டியில் முதல் சுற்றில் மலேசிய வீரர் ஸீ ஜியா லீயுடன் கடுமையாக போராடிய இலங்கை வீரர் விரேன் நெத்தசிங்க 2 நேர் செட்களில் தோல்வி அடைந்தார்.

ஜீ குழுவுக்கான இந்த ஆடவர் ஒற்றையர் போட்டி பாரிஸ் லா செப்பல் எரினா 3ஆம் இலக்க அரங்கில் இன்று ஞாயிற்றுக்கிழமை (28) நடைபெற்றது.

ஒலிம்பிக் விளையாட்டு விழாவில் முதல் தடவையாக பங்குபற்றுவரும் ஆடவர் ஒற்றையருக்கான  உலக தரவரிசையில்ஃ 70ஆம் இடத்தில் இருப்பவருமான விரேன் நெத்தசிங்க, உலக தரவரிசையில் 7ஆம் நிலையில் இருக்கும் மலேசியாவின் ஸி ஜியா லீயை எதிர்த்தாடினார்.

முதல் செட்டில்  திறமையாக விளையாடிய விரேன் நெத்தசிங்க கடுமையாக போராடி14 - 21 என தோல்வி அடைந்தார். தொடர்ந்து நடைபெற்ற 2ஆவது செட்டில் சற்று தடுமாற்றம் அடைந்த விரேன் 12 - 21 என தோல்வி அடைந்தார்.

இக் குழுவுக்கான தனது 2ஆவது போட்டியில் ஸ்பெய்ன் வீரர் பப்லோ ஆபியனை எதிர்வரும் 30ஆம் திகதி செவ்வாய்க்கிழமை விரேன் நெத்தசிங்க எதிர்த்தாடவுள்ளார்.

ஒலிம்பிக் விளையாட்டு விழாவில் முதல் தடவையாக பங்குபற்றும் தன்னால் இந்தப் போட்டியில் இந்தளவு திறமையாக விளையாடக் கிடைத்ததையிட்டு திருப்தி அடைவதாக விரேன் குறிப்பிட்டார்.