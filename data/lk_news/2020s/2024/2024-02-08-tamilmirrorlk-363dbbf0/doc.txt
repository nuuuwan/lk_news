உடனடியாக சம்பள அதிகரிப்புக்கு நடவடிக்கை எடுக்க வேண்டும்

பெருந்தோட்டத் தொழிலாளர்களின் காணி பிரச்சனை சம்பள உயர்வு தொடர்பில் அரசாங்கத்திற்கு தார்மீக பொறுப்பும் கடமையும் உள்ளது என்கிறார் பாராளுமன்ற உறுப்பினரும் ஜனாதிபதியின் சிரேஷ்ட ஆலோசகருமான வடிவேல் சுரேஷ்.

நேற்றைய தினம் நடைபெற்ற பாராளுமன்ற அமர்விலேயே அவர் மேற்கண்டவாறு கருத்துரைத்தார். மேலும் தெரிவிக்கையில்,

200 வருட காலமாக ஐந்து பரம்பரையாக மலையக மண்ணுக்கு தம்மை உரமாக்கிய நம் சமூகம் இன்றுவரை பல இன்னல்களுக்கு முகம் கொடுத்துக் கொண்டிருக்கின்றது. உழைப்புக்கேற்ற ஊதியம் இல்லை ஜனவரி மாத இறுதிக்குள் அதிகரிக்க வேண்டிய சம்பள உயர்வு இன்னமும் அதிகரிக்கப்படவில்லை என்பதினை மீண்டும் நினைவுபடுத்துகின்றேன்.

ஜனாதிபதி அவர்கள் முதலாளிமார் சம்மேலனத்திற்கு கடுமையான அழுத்தம் ஒன்றை பிரயோகித்தேனும் உடனடியாக சம்பள அதிகரிப்புக்கு நடவடிக்கை எடுக்க வேண்டும்

சுமூகமாக தீர்க்கப்பட வேண்டிய பெருந்தோட்டத் தொழிலாளர்களின் தொழில் பிணக்குகள் பொலிஸ் நிலையம் வரை கொண்டு செல்வது பெருந்தோட்ட நிர்வாகத்தின் அடாவடித்தனத்தின் உச்சம் .உழைப்புக்கேற்ற ஊதியமும் வழங்காமல் பெருந்தோட்டத் தொழிலாளர்களின் உரிமைகளையும் நசுக்கி அடாவடி நிர்வாகம் செய்யும் பெருந்தோட்ட நிறுவனங்களின் செயல்பாடுகளை நான் வன்மையாக கண்டிக்கிறேன்.

மேலும் ஜனாதிபதி மற்றும் காணி அமைச்சின் ஊடாக உரிமம் என்ற தொனிப்பொருளில் காணி பகிர்ந்த அளிக்கப்பட்டது இவ் வேலை திட்டம் தேசிய மயமாக்கப்பட்டு மலையக மக்களுக்கும் காணிகள் பகிர்ந்து அளிக்கப்பட வேண்டும்.இக்காலகட்டத்திலேயே இச் செயற்பாடுகள்  வெற்றிகரமாக நடைமுறைப்படுத்தப்படும் என நான் நம்புகின்றேன் .எனக்கருத்துரைத்தார். R