ඇලෙක්සි නවල්නිගේ මවගෙන් පුටින්ට ආයාචනාත්මක පණිවුඩයක්

තම පුත්‍රයාගේ දේහය නිදහස් කරන ලෙස රුසියානු විපක්ෂ නායක ඇලෙක්සි නවල්නිගේ මව රුසියානු ජනාධිපති ව්ලැද්මීර් පුටින්ගෙන් ඉල්ලීමක් සිදු කර තිබේ.

සමාජ මාධ්‍යය ඔස්සේ වීඩියෝ පණිවුඩයක් නිකුත් කරමින් නවල්නිගේ මව මෙම ඉල්ලීම සිදු කර ඇති බව විදෙස් මාධ්‍යය වාර්තා කරයි.

ඇලෙක්සි නවල්නි පසුගිය සිකුරාදා එරට බන්ධනාගාරයක දී ජීවිතක්ෂයට පත් වූ අතර, ඔහුගේ දේහය ඥාතින් වෙත ලබාදීමට බලධාරින් මෙතෙක් පියවර ගෙන නැත.

ඒ අනුව නවල්නිගේ මව පුටින් ජනාධිපතිවරයා වෙත ආයාචනාත්මක පණිවුඩයක් නිකුත් කරමින් සඳහන් කර ඇත්තේ, ගෞරවාන්විත හා මානුෂීය ආකාරයෙන් අවසන් කටයුතු සිදු කිරීම සඳහා තම පුත්‍රයාගේ දේහය නිදහස් කරන ලෙසයි.

කෙසේ වෙතත් අදාළ වීඩියෝ පටය සම්බන්ධයෙන් රුසියානු ජනාධිපතිවරයා මෙතෙක් ප්‍රතිචාර දක්වා නොමැති බව විදෙස් මාධ්‍යය වාර්තා කර තිබේ.