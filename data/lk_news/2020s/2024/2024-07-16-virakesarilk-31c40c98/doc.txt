தேசிய இனப்பிரச்சினைக்கு நடைமுறைச்சாத்தியமான தீர்வை முன்வைப்பதற்கு முன்னுரிமை வழங்குங்கள் - தேசிய மக்கள் சக்தியிடம் புத்திஜீவிகள் 21 பேர் கூட்டாக வலியுறுத்தல்

இனவாதத்துக்கு எதிராக இடதுசாதிகள் உள்ளடங்கலாக சகல மக்களையும் ஒன்றிணைப்பதற்கும், தேசிய இனப்பிரச்சினைக்கு அனைத்து இனக்குழுக்களாலும்  ஏற்றுக்கொள்ளப்படக்கூடிய நடைமுறைச்சாத்தியமான தீர்வை முன்வைப்பதற்கும் தேசிய மக்கள் சக்தி முன்னுரிமை அளிக்கவேண்டும் என புத்திஜீவிகள் மற்றும் செயற்பாட்டாளர்கள் 21 பேர் கூட்டாக வலியுறுத்தியுள்ளனர்.

இதுகுறித்து பேராசிரியர் ஜயதேவ உயன்கொட, பேராசிரியர் சரத் அபயகோன், கலாநிதி ரமேஷ் ராமசாமி, கலாநிதி செல்வி திருச்சச்திரன், சட்டத்தரணி ஹேரஸ் எம்.ஆரியரத்ன ஆகியோர் உள்ளடங்கலாக 21 பேர் கையெழுத்திட்டு தேசிய மக்கள் சக்தியின் செயலாளருக்கு அனுப்பிவைத்துள்ள கடிதத்தில் மேலும் கூறப்பட்டிருப்பதாவது:

எதிர்வரும் தேர்தல்களில் வெற்றி பெறுவதற்கும், சமூகங்களுக்கு இடையிலான வலுவான முரண்பாடுகள் தோற்றுவிக்கப்படுவதற்குக் காரணமாக உள்ள இனப்பிரச்சினை உள்ளிட்ட தேசிய பிரச்சினைகளுக்குத் தீர்வுகாண்பதற்கும் அனைத்து இனக்குழுக்களாலும் ஏற்றுக்கொள்ளப்படக்கூடிய இனப்பிரச்சினைக்கான தீர்வை முன்மொழிதல் மற்றும் இனவாதம், ஏதேச்சதிகாரப்போக்கு ஆகியவற்றுக்கு எதிராக இடதுசாரிகளையும், முற்போக்கு சிந்தனையாளர்களையும் ஒன்றிணைப்பதன் ஊடாக மக்கள் அனைவரையும் ஒன்றிணைத்தல் ஆகிய இரு விடயங்களுக்கு முன்னுரிமை அளிக்குமாறு கேட்டுக்கொள்கின்றோம்.

இனவாதம், எதேச்சதிகாரப்போக்கு போன்றவற்றுக்கு எதிரான தமது நிலைப்பாட்டை மக்கள் கடந்த 2022 ஆம் ஆண்டு அரகலய போராட்டத்தின்போது தெளிவாக வெளிப்படுத்தியிருந்தாலும், அந்நிலைப்பாட்டை முழுமையாகப் பிரதிபலிப்பதற்கு தேசிய மக்கள் சக்தி தவறியிருப்பதாகவே நாம் கருதுகின்றோம்.

லங்கா சமசமாஜ கட்சி 1947 ஆம் ஆண்டு இழைத்த தவறு 2024 இல் தேசிய மக்கள் சக்தியினால் மீண்டும் இழைக்கப்படக்கூடாது. அவ்விசேட பொறுப்பு தேசிய மக்கள் சக்திக்கு இருக்கிறது. ஆகவே இடதுசாரிகள் மற்றும் முற்போக்கு சிந்தனையாளர்கள் உள்ளடங்கலாக சகல தரப்பினரையும் இனவாதம் மற்றும் ஏதேச்சதிகாரப்போக்கு என்பவற்றுக்கு எதிராக ஒன்றுதிரட்டுவதற்கு தேசிய மக்கள் சக்தி முன்னுரிமை அளிக்கவேண்டும் என நாம் வலியுறுத்துகின்றோம்.

அடுத்ததாக தேசிய இனப்பிரச்சினையைத் தீர்ப்பதற்கு அனைத்து இனக்குழுக்களாலும் ஏற்றுக்கொள்ளப்படக்கூடிய செயற்திறன்மிக்க தீர்வொன்றை தேசிய மக்கள் சக்தி முன்மொழியவேண்டும். அது வடக்கிலுள்ள பெரும்பான்மை மக்களின் நம்பிக்கையை வென்றெடுக்கக்கூடிய நடைமுறைச்சாத்தியமான தீர்வாக அமையவேண்டும் என்று அவ்வறிக்கையில் குறிப்பிடப்பட்டுள்ளது.