சமூக ஆலோசனைக்குழு உருவாக்கும் சுற்று நிருபத்தில் உள்ளூராட்சி மன்ற வேட்பாளர்களை நியமிப்பது தொடர்பில் குறிப்பிடப்படவில்லை - பிரதமர் தினேஷ்

சமூக ஆலோசனைக்குழு உருவாக்கும் சுற்று நிருபத்தில் எந்த ஒரு இடத்திலும் உள்ளூராட்சி சபை தேர்தலில் போட்டியிடும் வேட்பாளர்கள் உறுப்பினர்களாக நியமிக்கப்படுவது தொடர்பில் குறிப்பிடப்படவில்லை.

மாறாக அந்த குழுவில் நாடளாவிய ரீதியிலுள்ள ஓய்வு பெற்ற பொறியியலாளர்கள், தொழில்நுட்ப அதிகாரிகள், பல்வேறு துறைகளிலும் நிபுணத்துவம் பெற்றவர்கள் மற்றும் கிராமிய தலைவர்கள் நியமிக்கப்பட்டு அவர்கள் நாட்டின் அபிவிருத்திக்காக பயன்படுத்தப்படுகிறார்கள் என பிரதமர் தினேஷ் குணவர்தன  தெரிவித்தார்.

பாராளுமன்றத்தில் திங்கட்கிழமை (13) தயாசிறி ஜயசேகர எம்பி எழுப்பிய கேள்வி ஒன்றுக்கு பதிலளிக்கும் போதே இவ்வாறு தெரிவித்தார்.

உள்ளூராட்சி மன்றங்களில் கடந்த இரண்டு வருடங்கள் இடம்பெறாமல் இருந்த அபிவிருத்தி திட்டங்களை மீண்டும் ஆரம்பிப்பதற்கு வரவு செலவு திட்டத்தின் மூலம் திட்டமிடப்பட்டுள்ளது.

அபிவிருத்தி குழுக்களில் பங்கு பற்றி, கோரிக்கைகள் மற்றும் யோசனைகளை சமர்ப்பித்துள்ள அனைத்து பாராளுமன்ற உறுப்பினர்களுக்கும் பன்முகப்படுத்தப்பட்ட நிதி, மாகாண சபை மூலமான நிதி,மத்திய அரசாங்கத்தினது அபிவிருத்தித் திட்டங்களும் பெற்றுக் கொடுக்கப்பட்டுள்ளன.

எதிர்க்கட்சி என்ற ஒன்று தற்போது கிடையாது. அன்று சபை முதல்வராக பதவி வகித்து லக்ஷ்மன் கிரியெல்ல எம்பி  செயற்பட்ட விதம் காரணமாகவே இன்றும் மாகாண சபை தேர்தலை நடத்த முடியாமல் உள்ளது.

நாடளாவியரீதியில் ஆயிரக்கணக்கான முன்னாள் பிரதேச சபை உறுப்பினர்கள்  இருக்கின்றனர். அவர்களிடமிருந்து பிரயோசனத்தை பெற்றுக் கொள்வதற்கு காணப்படும் தடைகள் என்ன? என்று கேட்கிறேன்.