உண்மை, ஒற்றுமை, நல்லிணக்க ஆணைக்குழு சட்டமூலத்தை நன்கு ஆராய்ந்ததன் பின்னரே பரிந்துரைகளை முன்வைப்போம் - அஸ்கிரிய பீடம் தெரிவிப்பு

உத்தேச உண்மை, ஒற்றுமை மற்றும் நல்லிணக்க ஆணைக்குழு சட்டமூலம் தொடர்பில் தமது கரிசனைகளை வெளியிடுவதற்கு முன்பதாக, அச்சட்டமூலத்தை தாம் நன்கு ஆராய்ந்து, அதுபற்றி தமது பீடத்தின் சங்க சபை தேரர்களுடன் கலந்துரையாட வேண்டியிருப்பதாக அஸ்கிரிய பீடம் தெரிவித்துள்ளது.

உண்மை மற்றும் நல்லிணக்கப் பொறிமுறை தொடர்பான இடைக்கால செயலகத்தினால் கடந்த மாதம் உத்தேச உண்மை, ஒற்றுமை மற்றும் நல்லிணக்க ஆணைக்குழு சட்டமூலத்தின் பிரதிகள் அஸ்கிரிய மற்றும் மல்வத்துபீட மகாநாயக்க தேரர்களிடம் கையளிக்கப்பட்டன.

அதனையடுத்து அவ்விரு பீடங்களும் இணைந்து அச்சட்டமூலத்தை ஆராய்ந்து, தமது அவதானிப்புக்கள் மற்றும் நிலைப்பாடுகளை அறியத்தருவதாக மல்வத்துபீடத்தின் திப்பட்டுவாவே ஸ்ரீ சித்தார்த்த சுமங்கல தேரர் மற்றும் அஸ்கிரியபீடத்தின் வரகாகொட ஸ்ரீ ஞானரத்ன தேரர் ஆகியோர் உறுதியளித்தனர்.

அதன்படி இதுபற்றிக் கருத்து வெளியிட்டுள்ள அஸ்கிரிய மகாவிகாரை சங்க சபையின் செயலாளர் கலாநிதி மெதகம தம்மானந்த தேரர், இந்த உத்தேச சட்டமூலமானது நல்லிணக்கப்பொறிமுறையில் நேர்மறையான தாக்கத்தை ஏற்படுத்துமென எதிர்பார்ப்பதாகத் தெரிவித்துள்ளார். அதுமாத்திரமன்றி எமது நாட்டின் வரலாற்றில் இவ்வாறான பல முயற்சிகள் மேற்கொள்ளப்பட்டிருப்பினும், அவை எதிர்பார்க்கப்பட்ட அளவுக்கு வெற்றியளிக்கவில்லை எனவும், ஆகவே நல்லிணக்க செயன்முறையைத் தொடர்ந்து முன்னெடுப்பதற்கு அரசாங்கம் அயராது உழைக்கவேண்டும் எனவும் அவர் வலியுறுத்தியுள்ளார்.

அத்தோடு உத்தேச உண்மை, ஒற்றுமை மற்றும் நல்லிணக்க ஆணைக்குழு சட்டமூலம் தொடர்பில் தமது கரிசனைகளை வெளியிடுவதற்கு முன்பதாக, அச்சட்டமூலத்தை தாம் நன்கு ஆராய்ந்து, அதுபற்றி தமது பீடத்தின் சங்க சபை தேரர்களுடன் கலந்துரையாட வேண்டியிருப்பதாகவும் அவர் தெரிவித்துள்ளார்.