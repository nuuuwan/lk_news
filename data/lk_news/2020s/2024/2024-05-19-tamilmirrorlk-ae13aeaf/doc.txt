பாட்டியின் கண்ணை பதம்பார்த்த துப்பாக்கிச் சன்னம்

கம்பளை வெலம்பொட பிரதேசத்தில் நபர் ஒருவரால் குரங்குகளை இலக்குவைத்து  மேற்கொள்ளப்பட்ட துப்பாக்கிச் சூட்டில் 72 வயதுடைய பெண் ஒருவர் கண்ணில் பட்டதில், அப்பெண் பலத்த காயமடைந்து கம்பளை போதனா வைத்தியசாலையில் அனுமதிக்கப்பட்டுள்ளதாக வெலம்பொட பொலிஸார் தெரிவித்தனர். அவரது பக்கத்தில் இருந்த அவரது 12 வயது பேத்தியும் துப்பாக்கிச் சூட்டில் லேசான காயம் அடைந்தார்.

கம்பளை கீரப்பனை பிரதேசத்தைச் சேர்ந்த இந்தப் பெண், தனது மகளின் வீட்டிற்குச் சென்று பேத்தியுடன் வீட்டுக்கு ​வெளியில் தங்கியிருந்த போது இந்த விபத்திற்குள்ளானதாக பொலிஸார் தெரிவிக்கின்றனர்.

துப்பாக்கிச் சூடு எவ்வாறு நடத்தப்பட்டது என்பதை அறியும் விசாரணையில், வீட்டுக்கு ஐம்பது மீற்றர் தொலைவில் அமைந்துள்ள வீட்டின் முன்பிருந்த பலா மரத்தில் காயங்கள் ஏற்பட்டுள்ளதால், அருகில் வசிப்பவரை விசாரித்ததில் இதுபற்றி அறிந்து கொண்டதாக பொலிஸார் தெரிவித்தனர்.

வீட்டின் மேல் தளத்தில் இருந்து பன்னிரெண்டு துவாரம் கொண்ட துப்பாக்கியால் அந்த நபர் சுட்டதால் விபத்து ஏற்பட்டுள்ளமை தெரியவந்ததை அடுத்து அவர் கைது செய்யப்பட்டதாக பொலிஸார் தெரிவித்தனர்.