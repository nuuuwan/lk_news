வெப்பன் - விமர்சனம்

நடிகர்கள் : சத்யராஜ், வசந்த் ரவி, தான்யா ஹோப், ராஜீவ் மேனன், மைம் கோபி, வேலு பிரபாகரன், வினோதினி வைத்தியநாதன் மற்றும் பலர்.

சத்யராஜ் - வசந்த் ரவி கதையின் நாயகர்களாக நடித்திருக்கும் அறிவியல் புனைவு கதையான 'வெப்பன்' அனைத்து தரப்பு ரசிகர்களையும் கவர்ந்ததா? இல்லையா? என்பதை தொடர்ந்து காண்போம்.

ஜேர்மனின் சர்வாதிகாரியான ஹிட்லர் - தன்னை எதிர்ப்பவர்களை அடக்கியாள அதிக சக்தி கொண்ட சீரம் ஒன்றினை அவர் மீது விசுவாசம் மிக்க விஞ்ஞானிகள் குழு தயாரித்திருக்கிறது. இந்திய தேசிய ராணுவத்தை கட்டமைத்து, ஆங்கிலேய அரசாங்கத்திற்கு எதிராக போராடி சுதந்திரம் பெறுவதற்காக தலைவர் நேதாஜி சுபாஷ் சந்திர போஸ் ஆயுத உதவி கோரி ஜேர்மனியை ஆளும் சர்வதிகாரி ஹிட்லரை சந்திக்கிறார். அவருடன் தமிழர் ஒருவரும்  உடன் இருக்கிறார்.  நேதாஜியிடம் ஆற்றல் மிக்க சீரம் பற்றி ஹிட்லர் குழு கூறுகிறது. அதனால் நன்மையை விட தீமை தான் அதிகம் விளையும் என்று எண்ணிய நேதாஜி அதனை வேண்டாம் என்று மறுத்து விடுகிறார். ஆனால் அவருடன்  பயணிக்கும் தமிழர் ஒருவர் அங்கிருந்து கடத்திக் கொண்டு இந்தியாவிற்கு திரும்புகிறார்.

அவரைத் துரத்திக் கொண்டு ஹிட்லரின் குழு இந்தியாவிற்கு வருகிறது. இறுதியில் ஹிட்லர் குழு  சீரத்தைக் கடத்திக் கொண்டு வந்த தமிழரை அடையாளம் கண்டறிந்து துப்பாக்கியால் சுடுகிறது. அந்தத் தருணத்தில் அதுவரை பயன்படுத்தாது பாதுகாத்து வைத்திருந்த சீரத்தை தன் மகன் மீது செலுத்துகிறார் அந்த தமிழர். அதன் பிறகு அவர் யாராலும் அழிக்க இயலாத சக்தி வாய்ந்த மனிதனாக மாறி விடுகிறார். இந்தத் தருணத்தில் இந்தியாவின் அனைத்து விடயங்களையும் நிர்ணயிக்கும் சக்தி கொண்ட நிழல் உலகம் அந்த சீரத்தையும், சின்னத்தையும், வலிமைமிக்க ஆற்றலையும் கைப்பற்ற துடிக்கிறது. அவர்களால் அந்த அதனைக் கைப்பற்ற முடிந்ததா? இல்லையா? என்பதுதான் இப்படத்தின் கதை.

இது போன்ற அறிவியல் புனைவு கதைகளை உருவாக்கும் போது படைப்பாளிகள் அந்த அறிவியல் கண்டுபிடிப்பின் நோக்கத்தையும், அதன் செயல்பாட்டையும், அதற்கான பக்க விளைவுகளையும் சம்பவங்களாக இணைத்து உரைப்பதில் தான் சுவாரசியம் இருக்கிறது. அது இந்தப் படத்தில் மிஸ்ஸிங். திரைக்கதையில் பல எதிர்பாராத சுவராசியமான திருப்பங்கள் இருந்தாலும் ரசிகர்களுக்கு தொய்வும், அயர்ச்சியும் ஏற்படுகிறது. இருப்பினும் உச்சகட்ட காட்சி யாரும் எதிர்பாராதது. இதற்காக இயக்குநரை தாராளமாக பாராட்டலாம்.

கிறாபிக்ஸ், வி எஃப் எக்ஸ், செயற்கை நுண்ணறிவு போன்ற நவீன தொழில்நுட்பங்கள் நேர்த்தியாக பயன்படுத்தப்பட்டு, காட்சிகளில் பிரம்மாண்டத்தை ஏற்படுத்தி இருக்கிறார்கள். அவை ஓரளவு ரசிக்கத்தக்கதாகவே இருக்கிறது.

சுப்பர் ஹியூமன் எனும் கதாபாத்திரத்தில் சத்யராஜின் தோற்றமும், நடிப்பும் நன்றாகவே இருக்கிறது. உயிரைக் காப்பாற்றிக் கொள்ள தன் தந்தை தன் உடலில் செலுத்திய ஜேர்மனி சீரம் சுப்பர் ஹியூமனாக மாறியதும் பொது மக்களுக்கு இடையூறு ஏற்பட்டதால் தன்னை தனிமைப்படுத்திக் கொண்டு மலைவாசஸ்தலத்தில் தனியாக வசித்து வருவதாக கூறுவது நெகிழ்ச்சியாக இருக்கிறது. இதுவே அந்த கதாபாத்திரத்திற்கு வலிமை சேர்க்கிறது.

சுப்பர் ஹியூமன் எனும் அதீத ஆற்றலை சமூக மேம்பாட்டிற்காக பயன்படுத்தும் நாயகன் வசந்த் ரவியின் நோக்கம் சிறந்ததாக இருந்தாலும் அதிலும் கண்மூடித்தனமான வன்முறை இருப்பதால் அந்தக் கதாபாத்திரத்தை மனம் ரசிக்க மறுக்கிறது.

இரட்டை வேடத்தில் நடித்திருக்கும் வசந்த் ரவி அந்த கதாபாத்திரத்திற்கு தன்னால் முடிந்த நடிப்பை வழங்கி சிறப்பு சேர்த்திருக்கிறார். அவருடைய வசன உச்சரிப்பில் இயல்பு தன்மை மீறி கத்துவது கதாபாத்திரத்தின் நம்பகத்தன்மையை சிதைக்கிறது.‌  குறிப்பாக காதலியிடத்தில் பேசும் காட்சி.

நாயகனின் காதலியாகவும், கதையின் நாயகியாகவும் நடித்திருக்கும் தான்யா ஹோப் இயக்குநர் எதிர்பார்த்த நடிப்பை வழங்கி ரசிகர்களிடம் பாராட்டை பெறுகிறார்.

இவர்களைக் கடந்து வில்லனாக நடித்திருக்கும் ராஜீவ் மேனன்- விஞ்ஞானியாக நடித்திருக்கும் வேலு பிரபாகரன் ஆகியோரின் கதாபாத்திரமும், நடிப்பும் ரசிகர்களை கவர்கிறது.

சுப்பர் ஹியூமன் கதாபாத்திரத்தை வைத்துக்கொண்டு அற்புதமான நகைச்சுவை பகுதியை உருவாக்கி கதையோட்டத்துடன் இணைத்திருக்கலாம். ரசிகர்களுக்கு ஆறுதல் கிடைத்திருக்கும். ஆனால் அதனை படக் குழு திட்டமிட்டு தவிர்த்திருக்கிறது. இதனால் ரசிகர்கள் இறுக்கமான மனதுடன் படத்தை ரசிக்க வேண்டிய கட்டாயத்திற்கு ஆளாகிறார்கள்.

படத்திற்கு ஒளிப்பதிவாளர் பிரபு ராகவ், இசையமைப்பாளர் ஜிப்ரான் வைபோதா ஆகிய இருவரும் ரசிகர்களுக்கு ஆறுதல் தருவதுடன், இரண்டு மணி நேரம் பட மாளிகையில் இப்படத்தை ரசிக்க காரணமாகவும் இருக்கிறார்கள். நான் லீனியர் பாணியிலான படத்தொகுப்பு சில இடங்களில் பார்வையாளர்களை குழப்புகிறது.

அறிவியல் புனைவு கதைகள் பெரும்பாலும் குழந்தமை தன்மை அதிகம் கொண்டதாக இருக்கும்.  இயக்குநர் அதனை கவனமாக தவிர்த்திருக்கிறார். அதுவே இந்த படத்திற்கு பலமாகவும், பலவீனமாகவும் அமைந்திருக்கிறது.