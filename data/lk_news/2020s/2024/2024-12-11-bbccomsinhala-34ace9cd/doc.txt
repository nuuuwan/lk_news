අශෝක රන්වල: ආන්දෝලනයට තුඩු දී ඇති තම  උපාධි ගැන කතානායකවරයා බීබීසීයට කිව්වේ මොනවා ද?

අශෝක රන්වල: ආන්දෝලනයට තුඩු දී ඇති තම  උපාධි ගැන කතානායකවරයා බීබීසීයට කිව්වේ මොනවා ද?

අධ්‍යාපන සුදුසුකම් මුල් කර ගනිමින් කතානායක අශෝක සපුමල් රන්වලට තම ධූරයෙන් ඉවත් වන්නැයි කෙරෙන බලපෑම මේ වන විට තීව්‍ර වෙමින් තිබේ.

පාර්ලිමේන්තුව ඉදිකළ භූමිය, ඉදිකිරීම් කළ හැටි සහ එහි ව්‍යුහය පිටුපස කතාව

කතානායකවරයාගේ මූලික උපාධිය සහ ආචාර්ය උපාධිය ව්‍යාජයක් බවට වන ප්‍රකාශ සමාජ මාධ්‍ය ඔස්සේ 'කටකතාවක්' ලෙස මුලිකව පැතිරී ගිය අතර; ඒ සම්බන්ධයෙන් සත්‍ය නිරාවරණය කරන ලෙසට දැන් විපක්ෂ දේශපාලනඥයින්, විශ්වවිද්‍යාල ආචාර්යවරුන්ගෙන් මෙන් ම සිවිල් හා දේශපාලන ක්‍රියාකාරීන්ගෙන් ආණ්ඩුව වෙත එල්ල වන පීඩනය ද වැඩි වෙමින් තිබේ.

හිටපු පාර්ලිමේන්තු මන්ත්‍රී තලතා අතුකෝරළ දෙසැම්බර් 10 වන දා ප්‍රවෘත්ති සාකච්ඡාවකට එක්වෙමින් කියා සිටියේ, "අපි ගාව තියෙනවා ජපානයේ වසේදා විශ්වවිද්‍යාලයෙන් ගෙන්න ගත්ත එකක් එහෙම කෙනෙක් එහේ අධ්‍යාපනය ලබලා නැහැ කියලා."

"මේ රටේ උත්තරීතර ම ආයතනය පාර්ලිමේන්තුව. කතානයක කියන්නේ මෙරටේ තුන්වන තනතුර. ජනාධිපති, අගමැති, කතානායක. කතානායක කියන්නේ හෑල්ලු කරන්න පුළුවන් තනතුරක් නෙමෙයි." ඇය එහිදී කියා සිටියා ය.

නොවැම්බර් 21 වන දා දස වන පාර්ලිමේන්තුවේ අභිනව කතානායකවරයා ලෙස පාර්ලිමේන්තු මන්ත්‍රී අශෝක සපුමල් රන්වල තේරී පත්විය. කතානායක ධූරය යනු ශ්‍රී ලංකා පාර්ලිමේන්තුවේ උත්තරීතර ම තනතුර වේ. කතානායකවරයා රටේ තුන් වන පුරවැසියා ලෙස ද සැලකේ.

ඔහු කතානායකවරයා ලෙස තේරී පත්වීමෙන් පසු, ශ්‍රී ලංකා පාර්ලිමේන්තුව තම වෙබ් අඩවියට යොමු කර තිබූ තොරතුරු සහ මාධ්‍ය වෙත පාර්ලිමේන්තු සන්නිවේදන දෙපාර්තමේන්තුව නිකුත් කළ නිවේදනයේ සඳහන්ව තිබුණේ, අශෝක රන්වල මොරටුව විශ්වවිද්‍යාලයේ රසායන විද්‍යාව පිළිබඳ ඉංජිනේරු උපාධිධාරියෙකු බව ය.

එමෙන් ම ඔහු ජපානයේ වසේදා විශ්වවිද්‍යාලයේ ආචාර්ය උපාධිය සම්පූර්ණ කර ඇති බව ද එම නිවේදනයේ දැක්විණි.

ඒ වන විට, ආචාර්ය අශෝක රන්වල නමින් පවත්වා ගෙන ගිය ඔහුගේ දේශපාලන කටුයුතු නිරන්තරයෙන් යාවත්කාලීන කළ ෆේස්බුක් ගිණුමක (තහවුරු නොකළ) සහ ලින්ඩ්කින් ගිණුමක ද එම තොරතුරු එලෙසෙ ම ඒ අකාරයෙන් ම  සඳහන්ව තිබිණි.

ජාතික ජන  බලවේගයේ  සහ ජනතා විමුක්ති පෙරමුණේ නිල යූ ටියුබ් චැනලයේ වීඩියෝවල ද ඔහු ' ආචාර්ය' අශෝක රන්වල ලෙස හඳුන්වා තිබේ.

මීට අමතරව ජාතික ජන බලවේගයේ දේශපාලන රැස්වීම්වලදී මෙන් ම, පක්ෂයේ සෙසු නායකයින් විසින් ද අශෝක රන්වල හඳුන්වා දෙනු ලැබුවේ 'ආචාර්ය අශෝක රන්වල' ලෙස ය.

පළමු  පාර්ලිමේන්තු සභා වාරයේදී ඔහුව තනතුර සඳහා නාම යෝජනා කිරීමේදී අගමැතිනිය ඔහු සභාවට යෝජනා කරන ලද්දේ  'ආචාර්ය අශෝක රන්වල' ලෙස හඳුන්වනු ලැබිමෙනි.

කෙසේ වෙතත්, කතානායකවරයා ලෙස අශෝක සපුමල් රන්වල තේරී පත්වීමෙන් දින කිහිපයක් ඇතුළත ඉහත "සඳහන් තොරතුරු නිරවද්‍ය නොවන" බවට අපට ලැබුණු තොරතුරක් මත එහි සත්‍ය අසත්‍යතාව ස්වාධීනව තහවුරු කර ගැනීම සඳහා වැඩිදුර තොරතුරු විමර්ශනය කිරීමට අපි පියවර ගතිමු.

ඒ අනුව මොරටුව විශ්වවිද්‍යාලයේ උපකුලපති සහ ලේඛකාධිකාරීවරයා වෙතත්, ජපානයේ  වසේදා විශ්වවිද්‍යාලයේ  උපකුලපති සහ ලේඛකාධිකාරීවරයා වෙතත් ආමන්ත්‍රණය කරමින් වෙන වෙනම ඊමේල් පණිවිඩ ඔස්සේ  අපි ඔහුගේ අධ්‍යාපන සුදුසුකම් පිළිබඳ විමසීමක් කළෙමු.

ජපානයේ වසේදා විශ්වවිද්‍යාලයේ වෙබ් පුස්තකාලයේ උපාධි පර්යේෂණ නිබන්ධන (පර්යේෂණ පත්‍රිකා) ඇතුළත් කොට ඇති දත්ත පද්ධතිය තුළ  ඔහුගේ නමින් උපාධි පර්යේෂණ නිබන්ධනයක් (පර්යේෂණ පත්‍රිකාවක්) තිබේද යන්න සෙවීමට අපි කළ මුලික වෙබ් පරික්ෂාව  තුළින් අපිට කිසිවක් සොයා ගැනීමට හැකිවුයේ නැත.

කෙසේ නමුත් අප කළ විමසීම අනුව ජපානයේ වසේදා විශ්වවිද්‍යාලය අද (දෙසැම්බර් 11 වැනිදා) අප වෙත ඊමේල් පණිවිඩයක් එවා තිබුණි.

එම විශ්වවිද්‍යාලයේ තොරතුරු හා මහජන සම්බන්ධතා කාර්යාලය අප වෙත දන්වා තිබුණේ අප විමසන කරුණ 'එම පුද්ගලයාට අදාළ පෞද්ගලික තොරතුරක් බැවින් ඔහුගේ කැමැත්ත නොමැතිව ඔවුන්ට ඒ සඳහා ප්‍රතිචාර දැක්විය' නොහැකි බව ය.

කෙසේ නමුත් එම ප්‍රතිචාරය අනුව අශෝක සපුමල් රන්වල එම විශ්වවිද්‍යාලයේ ආචාර්ය උපාධි අපේක්ෂයකුව නොසිටි බව අදාළ පිළිතුරෙහි සඳහන් ව නොතිබිණි.

එම ඊමේල් පණිවිඩයේ වැඩිදුරටත් සඳහන් ව තිබුණේ අවශ්‍ය නම් අදාළ පුද්ගලයාගේ අත්සන සහිත 'කැමැත්ත පළ කිරීමේ ලිපියක්' හෝ 'ඇටෝනි බලය' පැවරීමේ ලිපියක් සුදානම් කර සෘජුවම උපාධි අධ්‍යයන පාසලෙන් ඒ පිළිබඳ විමසන ලෙස ය.

අප යොමු කළ ඊමේල් පණිවිඩයට මොරටුව විශ්වවිද්‍යාලය තවමත් ප්‍රතිචාරයක් එවා නැත.

අදාළ තොරතුරු විමර්ශනය අතරතුර නොවැම්බර් 27 වන දා කතානායක අශෝක රන්වල දුරකතනය ඔස්සේ සම්බන්ධ කරගැනීමට බීබීසීයට හැකිවිය.

අප සමඟ කළ මිනිත්තු 22ක දුරකතන සංවාදයේදී කතානායක අශෝක රන්වලගෙන් බීබීසී සිංහල විමසා සිටියේ ඔහුගේ මූලික උපාධිය ලබා ගත්තේ මොරටුව විශ්වවිද්‍යාලයෙන් ද යන්න පිළිබඳව ය.

"එතකොට යුනිවර්සිටි එක හැදිලා තිබුණේ නැහැ නේ අපිට. යුනිවර්සිටි එක ඒවෙලා ඇෆ්ලිටියේට් වෙලා තිබුණේ, UGC එකෙන් පරිවර්තනය වෙලා ආපු කාලෙනෙ අපි ඒක කලේ, එතකොට තිබුණේ ෆැකල්ටි එකක් විතරයි තිබුණේ. ටෙක්නිකල්....මොකද්ද ඒකට කියන්නේ. මම ඒක දුන්න විදිහට නෙමේ දාල තියෙන්නේ. කමන් නැහැ ඒක."

එසේ නම් ඒ අනුව නිවැරදි ලෙස ඔහුගේ මුලික උපාධිය සඳහන් කරන්නේ කෙසේ දැයි  විමසා සිටි අවස්ථාවේදී අශෝක රන්වල කියා සිටියේ,  "ඒක මං ඔයාට ලියල එවන්න ද" යනුවෙනි.

කතානායක අශෝක රන්වලගේ දේශපාලන කටයුතු පිළිබඳ නිරන්තරයෙන් යාවත්කාලීන කරන ෆේස්බුක් ගිණුමේ (තහවුරු නොකළ) ඔහු පිළිබඳ සඳහන් තොරතුරු නිවැරදි ද යන්න පිළිබඳව බීබීසී සිංහල ඔහුගෙන් ඉන් අනතුරුව විමසීමක් කළේය.

"නැහැ. තාම ඔෆීෂයල් පේජ් එක හදලා නැහැ. එක එක්කෙනා මගේ වෙනුවට හදපුව තමා ඒවා."

"ඒ දවස්වල මම ෆැකල්ටි එකේ ලොකු වැඩ කොටසක් කළානේ. පක්ෂයේ වැඩ කොටසක් කළානේ ෆැකල්ටි එකේ. ඒවත් එක්ක තමා ඔය දාලා තියෙන්නේ." අශෝක රංවල කියා සිටියේය.

අශෝක රන්වලගෙන් බීබීසී සිංහල නැවත විමසා සිටියේ ඔහු මොරටුව විශ්වවිද්‍යාලයේ උපාධිධාරියෙකු ලෙස හැඳින්විය හැකි ද යන්න පිළිබඳව ය.

"ඒක උපාධියක් නෙමේ.ඊට පස්සේ අවුරුදු ගාණක් පිරුණම උපාධියක් බවට පත් කර ගත්තා අපි. නමුත් ඒක වෙන්න ඇති ඕක ප්‍රශ්න කරනවා ඇත්තේ."

"පෙට්‍රෝලියම් එකේ දන්න අය තමා ඔය කියන්නේ, [ඔහුට චෝදනා නඟන්නන්] පෙට්‍රෝලියම් එකේ රසායනික ඉංජිනේරුවා නෙමෙයි නේ මම"

"පෙට්‍රෝලියම් එකේ මම ඉන්දැද්දි දෙකම එකට කරලා තමයි ගත්තේ.[උපාධිය] ඒකයි ඔය. පෙට්‍රෝලියම් එකේ ඉංජිනියර්ස්ලා හිටියානේ. මම ඉංජිනියර් කෙනෙක් නෙමෙයි හින්දා තමා ඔය කියන්නේ පෙට්‍රෝලියම් එකේ."

ලංකා ඛණිජ තෙල් සංස්ථාවේ සේවය කරන සමයේ ඔහු කුමන ධුරයක් දැරූවේ දැයි බීබීසී සිංහල ඔහුගෙන් විමසීමක් කළේය.

බීබීසී සිංහල අනතුරුව ඔහුගෙන් විමසා සිටියේ ඔහුගේ දැන් විවාදයට තුඩු දී ඇති  ආචාර්ය උපාධිය පිළිබඳව ය.

එහිදී ඔහු සඳහන් කළේ ආචාර්ය උපාධිය ජපානයේ වසේදා විශ්වවිද්‍යාලයෙන් ලබා ගත් බව ය.

එය ජීව රසායනය සම්බන්ධ ආචාර්ය උපාධියක්  බව ද අශෝක රන්වල එහි දී  පැවසීය.

ජපානයේ වසේදා විශ්වවිද්‍යාලයෙන් ආචාර්ය උපාධිය ලබා ගත්තේ කුමන වසරේ දැයි බීබීසී සිංහල විසින්  ඔහුගෙන් විමසීමක් කළේය.

කෙසේ නමුත් අධ්‍යාපන සුදුසුකම් පිළිබඳ බීබීසී ය විමසා සිටි කරුණු සම්බන්ධයෙන් ලිඛිතව පිළිතුරු එවීමට පොරොන්දු වූ කරුණු ,  කතානයක අශෝක රන්වල මේ දක්වා ගත වූ දින 14 තුළ  අප වෙත එවා නැත.

ඒ සම්බන්ධයෙන් යළි දුරකතන ඇමතුමක් දෙන බව ඔහු අප වෙත පැවසුව ද මේ දක්වා අප වෙත දුරකතන ඇමතුමක් ලබා දී නැත.

ඉන්පසුව දෙසැම්බර් 10 අගහරුවදා උදෑසන පාර්ලිමේන්තු වෙබ් අඩවිය පිරික්සීමේදී පාර්ලිමේන්තු වෙබ් අඩවියේ කතානායකවරයාගේ විස්තර ඇතුළත් වෙබ් පිටුවේ ඔහුගේ නමට ඉදිරියෙන් යොදා තිබු 'ආචාර්ය' යන කොටස ඉවත් කර ඇති අයුරු අපිට නිරීක්ෂණය විය.

කෙසේ නමුත් අපි මේ ලිපිය ලියන මොහොතේ, දෙසැම්බර් 11 වන දා පස්වරුවේ පාර්ලිමේන්තුව විසින් එවන ලද නිල මාධ්‍ය නිවේදනයක කතානායකවරයාගේ නම "ගරු කතානායක (ආචාර්ය) අශෝක රන්වල" ලෙස සඳහන් ව  තිබුණි.

කතානායකවරයාගේ ආන්දෝලනයට තුඩු දී ඇති 'ආචාර්ය උපාධිය' සම්බන්ධයෙන් දෙසැම්බර් 10 වැනිදා පැවති කැබිනට් තීරණ දැණුම් දීමේ ප්‍රවෘත්ති සාකච්ඡාවේදී මාධ්‍යවේදීන් කැබිනට් ප්‍රකාශක අමාත්‍ය වෛද්‍ය නලින්ද ජයතිස්සගෙන් විමසා සිටියේ ය.

"කතානායකවරයා මේ සම්බන්ධයෙන් ඉතා ම පැහැදිලි ප්‍රකාශයක් තව දින කිහිපයකින් සිදුකරාවි.බලාගෙන ඉන්න."

"ඒ සම්බන්ධයෙන් අපි ඉතා වගකීම්සහගත ප්‍රකාශයක්; කතානායකවරයාගේ පැත්තෙන් සිද්ධ කරාවි."

"කතානායකවරයා තමන්ගේ සුදුසුකම් පිළිබඳ වාර්තා කරහා ම බලමු," ඔහු කියා සිටියේය.

අමාත්‍යවරයෙකුගේ මන්ත්‍රී ධුරය බල රහිත කරන ලෙස ඉල්ලා අභියාචනාධිකරණයට පෙත්සමක්

ප්‍රභූන්ට මෙන් ඔබටත් ජනාධිපති අරමුදලින් ආධාර ලබා ගන්න පුළුවන් ද?