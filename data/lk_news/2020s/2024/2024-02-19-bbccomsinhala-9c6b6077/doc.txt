පිටිපන ලෙල්ලම: කොළඹ අගරදගරු මැදුර සහ ධීවරයින් අතර ආරවුල කුමක් ද?

පිටිපන ලෙල්ලම: කොළඹ අගරදගරු මැදුර සහ ධීවරයින් අතර ආරවුල කුමක් ද?

කතෝලික ආගමේ ආරම්භයේ සිටම ධීවරයන් සමග ඇත්තේ ආත්මීය බැඳීමකි.ජේසුස් වහන්සේ තම ගෝලයන් ලෙස ද තෝරා ගත්තේ ධීවරයෙන් දොළොස් දෙනෙකි.

මීගමුව පිටිපන ධීවරයන් පිරිසක් අද (පෙබරවාරි 19 වැනිදා) කොළඹ අගරදගුරු නිල නිවස ඉදිරිපිට විරෝධතාවයක නිරත වුයේ කතෝලික සභාව තමන් රැකියාව කරනු ලබන ලෙල්ලම පවරා ගැනීමට උත්සාහ දරන බවට චෝදනා කරමින් ය.

ධීවරයින් පිරිස විසින් ශූද්ධෝත්ම පාප් තුමන්ගේ කොළඹ සිටින නියෝජිත හිමියන්ට ද තම ගැටලු ඇතුළත් සංදේශයක් භාර දෙන ලදි.

ඉන් අනතුරුව කොළඹ අගරදගුරු නිවාස බලා ගිය ඔවූහූ, ධීවර ලෙල්ලමේ අයිතිය තමන්ට දෙන ලෙස ඉල්ලමින් විරෝධතාවයක නිරත වූහ.

2008 වසරේ දී එවකට කොළඹ අගරදගුරු ඔස්වල්ඩ් ගෝමිස් හිමිපානන් විසින් පිටිපන එක්සත් ධීවර සමිතියට එරෙහිව නඩු පවරා ඇත්තේ ලෙල්ලම ලබා දීමේ දී පනවා ඇති කොන්දේසි කඩ කළ බවට චෝදනා කරමිනි.

අදාළ ඉඩම කොළඹ අගරදගුරු හිමියන්ට අයත් බවට නියෝගයක් ලබා දෙන ලෙසත් එසේ නියෝගය ලබා දෙන තුරු  තම නියෝජිතයෙකු ලෙල්ලමේ පරිපාලනයට හා භාරකාරීත්වයට පත් කරන ලෙසත් කොළඹ එවකට සිටි අගරදගුරු හිමිපානන් පෙත්සමෙන් ඉල්ලා තිබේ.

එම ඉල්ලීමට අනුව පෙබරවාරි 02 වැනිදා මීගමුව දිසා අධිකරණය විසින් අතුරු නියෝගයක් ලබා දෙමින් ලේලලමේ පරිපාලනයට සහ කළමනාකාරිත්වයට නියෝජිතයෙකු පත් කරන ලෙස නියෝග කර ඇති අතර එසේ පත්කරන ලද භාරකරුට එම දේපළට අදාළ ගිණුම් සහ අත ඉතිරි සියලු මුදල් ද භාර දෙන ලෙසටත් නියෝ කර තිබුණි.

ධීවර ජනතා වෘත්තිය සංගමයේ ජාතික සංවිධායක ප්‍රසංග ප්‍රනාන්දු චෝදනා කරන්නේ මුදල් අර්බුදයක සිටින කතෝලික සභාව ධීවරයන් සතු ලෙල්ලම පවරා ගැනීමට උත්සාහ දරන බවට ය.

"අපේ ධීවරයෝ අවුරුදු 65 ක් තිස්සේ භුක්ති විඳින එයාලා මාළු විකුණන ධීවර ලෙල්ලම අද වෙනකොට කාදිනල් උන්වහන්සේ අතුරු තහනම් නියෝගයක් අරගෙන ලේලලම භාර ගන්න යනවා. අපි ගරු අධිකරණයේ තීන්දුවට ගරු කරන ගමන් අපි කියන්නේ අපි අවුරුදු 65ක් භුක්ති වින්ඳ අපේ ලෙල්ලම අපිට දෙන්න ඕනේ." යැයි ඔහු බීබීසී සිංහල වෙත කියා සිටියේය.

"ලෙල්ලම අපේ ජීවිතය. ඇයි ඒකත් උඳුරන්නේ, අපේ ලෙල්ලම අපිට දෙන්න ඔයාට දෙන සැප මදි නම් ඒකත් අපිටම කියන්න, අගරදගුරු මේ අහන්න අපේ ලෙල්ලම අපිට දෙන්න." යනාදි සටන් පාඨ කියමින් ඔවුන් සිය විරෝධය පළ කළේය.

"පැහැදිලිව තමුන්ගේ බැටළුවන් රැවැට්ටුවා. සින්නක්කර අපේ මුදල්වලින් ගන්න ආපු භාණ්ඩයක් ඒක අපිට සින්නක්කරව ලියලා දෙන්න ඕනේ. සින්නක්කරව ලියලා දුන්නේ නැත්තේ ඒගොල්ලන්ගේ හොරකමක්, වංචාවක් තිබ්බ නිසා. දිර්ඝ අරමුණක් ඔලුවේ තියාගෙන තමයි ඕක තෑගි ඔප්පුවක් විදියට ලියලා දුන්නේ සහ ඒකට කන්ඩිෂන් දැම්මේ." යැයි ඔහු කියා සිටියේය.

නිවේදනයක් නිකුත් කරමින් කාදිනල් හිමිපාණන්ගේ මාධ්‍ය ප්‍රකාශක සිරිල් ගාමිණී ප්‍රනාන්දු පියතුමා සඳහන් කර සිටියේ අද දින විරෝධතාවට සහභාගි වූ ඇතමුන් පිටිපන ලෙල්ලම පිළිබඳව අසත්‍ය පවසමින් ධීවර ප්‍රජාව සහ මහජනතාව මුළා කිරීමට උත්සාහ කළ බව දුටු බව ය.

එම නිවේදනයේ දැක්වෙන්නේ මීගමුව පිටිපන ලෙල්ලමේ මුල් අයිතිය හිමිව තිබුණේ කොළඹ අගරදගුරු හිමිපාණන්ට බව ය. 1963 දී එවකට කොළඹ අගරදගුරු අති උතුම් තෝමස් කාදිනල් කුරේ හිමිපාණන් විසින් තෑගි ඔප්පුවක් මගින් කොන්දේසි කිහිපයක් ඉටු කිරීමේ එකඟතාවයට යටත්ව එම ලෙල්ලම මීගමුව පිටිපන මිසමෙහි එක්සත් ධීවර සමිතිය වෙත පවරා දී තිබේ.

එහෙත් පසුකාලීනව පත් වූ එම එක්සත් ධීවර සමිතියේ නිලධාරීන් විසින් අදාළ තෑගි ඔප්පුවේ සඳහන් කොන්දේසි උල්ලංඝණය කරමින් කොළඹ අගරදගුරු හිමිපාණන්ගේ පූර්ව අවසරයකින් තොරව එම දේපළේ කොටසක් සහ කඩ කාමර වෙනස් පිරිස් වෙත බදු දෙමින් ද එම දේපොළේ ආදායමෙන් කොටසක් පිටිපන මීසමේ ජීවත් වන ධීවර ජනතාවගේ සුබ සිද්ධිය වෙනුවෙන් වැය කිරීම සඳහා පිටිපන දේවස්ථානයට දිය යුතු බවට වූ කොන්දේසිය උල්ලංඝණය කරමින් එම ආදායම දිගින් දිගටම තනිව භුක්ති විදිමින් ඇතැයි අදාළ නිවේදනයේ දැක්වෙයි.

සිරිල් ගාමිණී පියතුමා අවධාරණය කර සිටින්නේ මීගමුව පිටිපන ලෙල්ලමේ අයිතිය නැවත පවරා දෙන ලෙස ඉල්ලා අගරදගුරු හිමිපාණන් අධිකරණය ඉදිරියට ගොස් ඇත්තේ වසර ගණනාවක් පුරා පිටිපන මීසමේ එක්සත් ධීවර සමිතිය යැයි කියාගනු ලබන පුද්ගලයින් කීපදෙනෙක් විසින් පමණක් භුක්ති විඳින ලද ලෙල්ලමේ පාලනය සහ කළමනාකරණය වඩා විනිවිදභාවයකින් සිදුකර එහි ආදායම පුළුල් ධීවරයින් පිරිසකට හිමිකර දීමේ අදහසින් මිස  එය පෞද්ගලිකව අයිතිකර ගැනීම සඳහා නොවන බවය.

මෙම නඩුව තවමත් අධිකරණය හමුවේ විභාග වෙමින් පවතින අතර දිර්ඝ සාක්ෂි විභාගයකින් අනතුරුව මීගමුව දිසා අධිකරණය අදාළ අතුරු නියෝගය නිකුත් කර තිබුණි.

මීගමුව, පිටිපන ධීවර ලෙල්ලම එම ප්‍රදේශයේ ධීවර රැකියාවේ නිරත සිය ගණනක් වු ධීවර ප්‍රජාව තම මත්ස්‍ය අස්වැන්න අලෙවි කරගන්න ප්‍රධානතම ස්ථානයකි.

දිවා/ රාත්‍රි දෙකෙහිම මාළු වෙළඳාම් කරනු ලබන  ලෙල්ලමක් ලෙස පිටිපන ධීවර ලෙල්ලමද  ප්‍රසිද්ධියක් ද උසුලයි.

'අභියාචනාධිකරණ විනිශ්චකාරවරයෙක් වන මටත් මෙහෙම සිද්ධියකට මුහුණ දෙන්න වුනානම් සාමාන්‍ය මිනිස්සු ගැන කවර කතාවක්ද?'

හඬමින් සිටින කුඩා දරුවාගේ වීඩියෝව සමාජ මාධ්‍යයට දැමූ ගුරුවරිය ගැන විමර්ශනයක්

ලොව අඩු ම උපත් අනුපාතය දකුණු කොරියාවේ - කොරියානුවන් දරුවන් නොහදන්නේ ඇයි?

The Kiosk: 'යැපුම් මානසිකත්වයට තිත තබන' පේරාදෙණිය සරසවි සිසුන්ගේ අවන්හල