சம்பியன் அணிகள் மோதும் இங்கிலாந்து - அவுஸ்திரேலியா போட்டி இன்று

நடப்பு ரி20 உலகக் கிண்ண சம்பியன் இங்கிலாந்தும் நடப்பு 50 ஓவர் உலகக் கிண்ண சம்பியன் அவுஸ்திரேலியாவும் மோதும் பி குழுவுக்கான ரி20 உலகக் கிண்ணப் போட்டி இன்று இரவு பார்படோஸ், ப்றிஜ்டவுன் கென்சிங்டன் ஓவல் மைதானத்தில் நடைபெறவுள்ளது.

ஐக்கிய அரபு இராச்சியத்தில் 2021இல் நடைபெற்ற ரி20 உலகக் கிண்ணப் போட்டியல் அவுஸ்திரேலியா சம்பியனாகி இருந்ததும் குறிப்பிடத்தக்கது.

இதே விளையாட்டரங்கில் 14 வருடங்களுக்கு முன்னர் நடைபெற்ற ரி20 உலகக் கிண்ண இறுதிப் போட்டியில் இந்த இரண்டு அணிகளும் மோதிக்கொண்டபோது 7 விக்கெட்களால் இங்கிலாந்து வெற்றிபெற்று முதல் தடவையாக உலக சம்பியனாகி இருந்தது.

இம்முறை உலகக் கிண்ணத்தில் இந்த இரண்டு அணிகளுக்கு இடையிலான மோதல் மிகச் சிறந்த போட்டியாக அமையும் என எதிர்பார்க்கப்படுகிறது.

ஆனால், இங்கிலாந்துக்கும் ஸ்கொட்லாந்துக்கும் இடையிலான போட்டி மழையினால் கைவிடப்பட்டதால் இங்கிலாந்து நெருக்கடியை எதிர்கொண்டுள்ளது.

இரண்டு அணிகளுக்கும் இடையில் இதுவரை நடைபெற்ற 23 சர்வதேச ரி20 கிரிக்கெட் போட்டிகளில் 11 - 10 என்ற ஆட்டங்கள் வித்தியாசத்தில் இங்கிலாந்து முன்னிலையில் இருக்கிறது. 2 போட்டிகள் கைவிடப்பட்டன.

ரி20 உலகக் கிண்ணத்தில் 4 போட்டிகளில் 2 - 1 என இங்கிலாந்து முன்னிலை வகிப்பதுடன் ஒரு போட்டியில் முடிவு கிட்டவில்லை.

இந்த வருடம் இரண்டு அணிகளும் சமபலம் வாய்ந்தவையாக தென்படுவதால் இந்தப் போட்டி கடைசிவரை விறுவிறுப்பை தோற்றுவிக்கும் என எதிர்பார்க்கப்படுகிறது.

ஓமானுக்கு எதிரான போட்டியின்போது ஓய்வு எடுத்துக்கொண்ட பெட் கமின்ஸ் இன்றைய போட்டியில் அவுஸ்திரேலிய அணியில் இடம்பெறவுள்ளார்.

அவுஸ்திரேலியா: டேவிட் வோர்னர், ட்ரவிஸ் ஹெட், மிச்செல் மார்ஷ் (தலைவர்), க்ளென் மெக்ஸ்வெல், மாக்கஸ் ஸ்டொய்னிஸ், ஜொஷ் இங்லிஸ், டிம் டேவிட், பெட் கமின்ஸ், நேதன் எலிஸ் அல்லது மிச்செல் ஸ்டாக், அடம் ஸம்ப்பா, ஜொஷ் ஹேஸ்ல்வூட்.

இங்கிலாந்து: பில் சோல்ட், ஜொஸ் பட்லர் (தலைவர்), வில் ஜெக்ஸ், ஜொனி பெயாஸ்டோவ், ஹெரி ப்றூக், லியாம் லிவிங்ஸ்டோன், மொயீன் அலி, க்றிஸ் ஜோர்டன், ஜோவ்ரா ஆச்சர், ஆதில் ராஷித், ரீஸ் டொப்லீ அல்லது மார்க்வூட்.