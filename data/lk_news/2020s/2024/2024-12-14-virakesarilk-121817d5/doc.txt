நடிகர் சண்முக பாண்டியன் விஜயகாந்துக்கு ஆதரவுக்கரம் நீட்டிய அனிருத்

நடிகர் சண்முக பாண்டியன் விஜயகாந்த் கதையின் நாயகனாக அழுத்தமான வேடத்தில் நடித்திருக்கும் 'படை தலைவன்' எனும் திரைப்படத்தின் முன்னோட்டம் வெளியிடப்பட்டிருக்கிறது. இதனை முன்னணி நட்சத்திர இசை அமைப்பாளரும் , இசை கலைஞருமான அனிருத் அவருடைய இணைய பக்கத்தில் வெளியிட்டு, படக் குழுவினருக்கும், சண்முக பாண்டியன் விஜயகாந்திற்கும் வாழ்த்து தெரிவித்திருக்கிறார்.

இயக்குநர் யூ .அன்பு இயக்கத்தில் உருவாகி வரும் 'படை தலைவன் 'எனும் திரைப்படத்தில் சண்முக பாண்டியன் விஜயகாந்த், கஸ்தூரி ராஜா, யாமினி சந்தர், முனீஸ்காந்த், கருடா ராம் , ரிஷி,  ஏ. வெங்கடேஷ், யூகி சேது,  ஸ்ரீ ஜித் ரவி, அருள்தாஸ் உள்ளிட்ட பலர் நடித்திருக்கிறார்கள்.

எஸ். ஆர். சதீஷ்குமார் ஒளிப்பதிவு செய்திருக்கும் இந்த திரைப்படத்திற்கு 'இசை ஞானி' இளையராஜா இசையமைத்திருக்கிறார். கிராமிய பின்னணியில் எக்சன் என்டர்டெய்னராக தயாராகி இருக்கும் இந்த திரைப்படத்தை ஓபன் தியேட்டர் மற்றும் சுமீத் ஆர்ட்ஸ் ஆகிய பட நிறுவனங்கள் சார்பில் தயாரிப்பாளர்கள் ஏ.செந்தில் குமார் மற்றும் சுமீத் சைகல் ஆகியோர் இணைந்து தயாரித்திருக்கிறார்கள்.

அடுத்த ஆண்டு பொங்கல் விடுமுறை தினத்தை முன்னிட்டு ஜனவரி மாதம் 10ஆம் திகதி என்று வெளியாகும் என எதிர்பார்க்கப்படும் 'படை தலைவன்' படத்தின் முன்னோட்டத்தில் யானை- வனம் -தொடர்பான காட்சிகள் உணர்வுபூர்வமாகவும் , விறுவிறுப்பாகவும் இடம் பிடித்திருக்கிறது.

மேலும் இதன் இறுதி காட்சியில் மறைந்த கேப்டன் விஜயகாந்த் செயற்கை நுண்ணறிவு தொழில்நுட்பத்தின் மூலம் தோன்றுவதால் ரசிகர்களிடத்தில் பெரும் எதிர்பார்ப்பினை ஏற்படுத்தியிருக்கிறது.