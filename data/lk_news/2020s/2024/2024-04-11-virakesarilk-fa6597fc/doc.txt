விலை தள்ளுபடி செய்யும் பொருட்கள் கொள்வனவின்போது அவதானம் தேவை!

பண்டிகைக் காலங்களில் சந்தையில் பொதுவாகக் காணப்படும் புத்தாண்டு தள்ளுபடிகள் மூலம் பொருட்களை கொள்வனவு செய்யும் போது மிகவும் அவதானமாக இருக்குமாறு நுகர்வோர் விவகார அதிகார சபை தெரிவித்துள்ளது.

புத்தாண்டு பண்டிகை காலங்களில் ஆடைகள் மற்றும் வீட்டு உபயோகப் பொருட்களை கொள்வனவு செய்வது தொடர்பில்  நுகர்வோர்  அதிக ஆர்வம் காட்டுவதனால்  தள்ளுபடி செய்யப்பட்ட பொருட்களின்  கொள்வனவின்  போது அதிக கவனம் செலுத்துமாறு நுகர்வோர் அதிகாரசபையின் விசேட சோதனை மற்றும் விசாரணைகளின் பணிப்பாளர் சங்ஜய வீரசிங்க தெரிவித்தார்.

இவ்வாறான பண்டிகைக் காலங்களில் விலை  தள்ளுபடி வழங்கப்பட்ட பல ஆடைகள்தொடர்பில்  சிக்கல் ஏற்பட்டுள்ளதாகத் தெரிவித்த அவர், விலையில் உள்ள வேறுபாட்டைக் கருத்தில் கொண்டு, தள்ளுபடி செய்யப்பட்ட பொருட்களின் தரம் குறித்தும் அவதானம் செலுத்துமாறும் குறிப்பிட்டுள்ளார்.

இவ்வாறு கொள்வனவு செய்யப்படும் பொருட்களுக்கு  பிரச்சினைகள் ஏற்பட்டால், சான்றுகளுடன்  நுகர்வோர் விவகார அதிகாரசபைக்கு எழுத்துப்பூர்வமாக முறைப்பாடு செய்யுமாறு தெரிவித்துள்ளார்.