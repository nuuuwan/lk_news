7 G  - விமர்சனம்

நடிகர்கள் : சோனியா அகர்வால், ஸ்மிருதி வெங்கட், ரோஷன் பஷீர், சித்தார்த் விபின், சினேகா குப்தா, சுப்பிரமணியம் சிவா, கல்கி ராஜா மற்றும் பலர்.

'வெப்' எனும் படத்தை இயக்கிய இயக்குநர் ஹாரூன் இயக்கத்தில் உருவாகி இருக்கும் '7 G ' எனும் இந்த பேய் படம் ரசிகர்களை பயமுறுத்தியதா? இல்லையா? என்பதை தொடர்ந்து காண்போம்.

தகவல் தொழில்நுட்பத் துறையில் பணியாற்றும் ராஜீவ் ( ரோஷன் பஷீர்) தன் காதல் மனைவியான வர்ஷா( ஸ்மிருதி வெங்கட்) வுடன் அவருடைய நீண்ட நாள் ஆசையான சொந்த வீட்டில் வாழ வேண்டும் என்ற கனவை நனவாக்குவதற்காக சென்னையில் உள்ள அடுக்குமாடி குடியிருப்பில் '7 G' எனும் ஒரு வீட்டை சொந்தமாக வாங்குகிறார். அந்த வீட்டில் இந்த தம்பதியினர் தங்களுடைய ஒரே வாரிசுடன் மகிழ்ச்சியாக இல்லறத்தை தொடங்குகிறார்கள்.  இவர்களை வாழ்த்துவதற்காக வருகை தரும் ராஜீவின் முன்னாள் காதலியான நிஷா ( சினேகா குப்தா) அங்கு சில பிளாக் மேஜிக் எனும் அமானுஷ்யமான வேலைகளை செய்கிறார்.

இதனால் அந்த வீட்டில் சில விரும்பத்தகாத நிகழ்வுகள் நடைபெறுகிறது. இதனால் அதிர்ச்சி அடைந்த வர்ஷா அந்த வீட்டில் இதற்கு முன் யார் இருந்தார்கள்? ஏன் இப்படி நடக்கிறது?  என விசாரிக்க தொடங்குகிறார். அப்போது அந்த வீடு மஞ்சுளா ( சோனியா அகர்வால்) எனும் பெண்மணிக்கு சொந்தமானது என்றும், அவள் அந்த வீட்டில் அகாலமான முறையில் மரணம் அடைந்தார் என்ற தகவலும் கிடைக்கிறது. அதற்குப்பின் என்ன நடந்தது? என்பதுதான் படத்தின் விறுவிறுப்பான திரைக்கதை.

பேய் படம் என்றாலே 'காஞ்சனா'- 'அரண்மனை' ஆகிய படங்களை மட்டுமே நினைவில் வைத்திருக்கும் வெகுஜன ரசிகர்களுக்கு இந்த 7G திரைப்படம் அதற்கு மாறாக தொடங்குகிறது. உதாரணத்திற்கு பிரசாந்த் நடிப்பில் வெளியான 'ஷாக்'- மாதவன் நடிப்பில் வெளியான 'யாவரும் நலம்'- ஆதி நடிப்பில் வெளியான 'ஈரம்' - என மாநகரத்தில் வாழும் படித்தவர்களுக்கான பேய் படமாக தொடங்குகிறது. இந்தத் தொடக்கம் ஒரு வித்தியாசமான திகில் படத்தை காணப் போகிறோம் என்ற ஆர்வத்தை ரசிகர்களிடத்தில் ஏற்படுத்துகிறது. ஆனால் சிறிது நேரத்திலேயே இயக்குநர் பாதை மாறி பயணிக்கிறார்.‌

மஞ்சுளாவின் சகோதரர் ( சித்தார்த் விபின்)  தவறான பழக்கங்களால் வருவாயை இழந்து, வட்டிக்கு பணத்தை வாங்கி, அதை திருப்பிக் கட்ட வேறு வழி தெரியாமல் சகோதரியை தீர்த்து கட்டுகிறார். இதனால் மஞ்சுளா தன் சகோதரனையும், அவருக்கு உதவியாக இருந்தவர்களையும் கொன்று பழி தீர்க்கும் வரை அந்த வீட்டிலேயே ஆவியாக இருக்கிறார். இதை தெரிந்து கொண்ட வர்ஷா அந்த மஞ்சுளாவின் ஆவிக்கு உதவி செய்கிறார். இறுதியில் மஞ்சுளா தன் மகனுடன் அந்த வீட்டிலிருந்து வெளியேறுகிறார். வர்ஷாவும், ராஜீவும் தங்கள் வாரிசுடன் மகிழ்ச்சியாக வாழ்கிறார்கள் என வழக்கமான பழிக்கு பழி வாங்கும் பேய் கதையாக படம் நிறைவடைகிறது.

தொடக்கத்தில் திரைக்கதையில் நம்பகத்தன்மை ஏற்பட்டாலும், காட்சிகள் நகர நகர வழக்கமான பேய் படமாக மாறி பார்வையாளர்களை கடுமையாக சோதிக்கிறது.பொதுவாக பேய் படங்களுக்கு திரையில் தீப்பிடிக்கும் அளவிற்கு பின்னணி இசை இருக்கும். அதுவும் இந்த படத்தில் மிஸ்ஸிங்.

பேய் படங்களில் நாயகர்கள், நாயகிகளை விட, வில்லன்கள் வித்தியாசமாகவும் கொடூரமாகவும் இருப்பார்கள். ஆனால் இந்த படத்தில் நடிக்கவே தெரியாத நடிப்பே வராத நடிகரை வில்லனாக்கி பார்வையாளர்களை கடுப்பேத்துகிறார்கள். இவருக்காக இயக்குநர் சிறிதளவு கூட மெனக்கடவில்லை என்பது அப்பட்டமாக தெரிகிறது.

காட்சிகளும் காட்சி அமைப்பும் உரையாடல்களும் கிறாபிக்ஸும்  எக்சன் காட்சிகளும்   மிக மிக சுமார் ரகம்.

ஸ்மிருதி வெங்கட் -சோனியா அகர்வால்- சினேகா குப்தா- ஆகிய நடிகைகள் தங்களுடைய அனுபவமிக்க நடிப்பாலும், இளமையான தோற்றத்தாலும் ரசிகர்களுக்கு ஆறுதல் தருகிறார்கள். இவர்களுடன் ஒளிப்பதிவாளர் கண்ணாவின் பங்களிப்பையும் பாராட்டலாம்.