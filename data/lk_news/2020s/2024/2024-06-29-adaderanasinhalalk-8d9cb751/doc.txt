ධීවරයින් 10 දෙනාගේ සිද්ධිය ගැන ඉන්දියාවෙන් ප්‍රතිචාර

ශ්‍රී ලංකාවේ නාවික හමුදා නිලධාරියෙකුගේ මරණය සම්බන්ධයෙන් චෝදනා එල්ලවී සිටින ඉන්දීය ධීවරයින් 10 දෙනාගේ සිද්ධිය සම්බන්ධයෙන් ඉන්දියාව ප්‍රතිචාර දක්වා තිබේ.

ඒ අනුව ඉන්දීය විදේශ කටයුතු අමාත්‍යාංශයේ ප්‍රකාශක රන්දීර් ජයිස්වාල් කියා සිටියේ ඉන්දියාව මෙම ධීවරයින් සම්බන්ධයෙන්ට සැමවිටම ප්‍රමුඛත්වය ලබාදී ඔවුන් ආපසු සිය රටට ගෙන්වා ගැනීමට උත්සාහ කරන බවය.

නීතිවිරෝධී ලෙස මසුන් ඇල්ලීම සම්බන්ධයෙන් ශ්‍රී ලංකාව විසින් ජුනි 24 වන දින අත්අඩංගුවට ගත් ඉන්දීය ධීවරයින් 10 දෙනෙකු අත්අඩංගුවට ගැනීමේ මෙහෙයුමකදී මිය ගිය ශ්‍රී ලංකා නාවික හමුදා නිලධාරියාගේ මරණය සම්බන්ධයෙන් එම ඉන්දීය ධීවරයින්ට චෝදනා එල්ල කර ඇතැයි මාධ්‍ය වාර්තා කර තිබුණි.

මෙම තත්ත්වය පිළිබඳව ඉන්දීය විදේශ කටයුතු අමාත්‍යංශය දැනුවත් බවද රන්දීර් ජයිස්වාල් ප්‍රකාශ කර ඇත.

එමෙන්ම ශ්‍රී ලංකා බලධාරීන් සමග ගැටලුව සාකච්ඡා කරන බවද පවසා තිබේ.

පසුගිය 25 වනදා යාපනය, කන්කසන්තුරය ප්‍රදේශයට ඔබ්බෙන් වූ මුහුදු ප්‍රදේශයේ අනවසර ධීවර කටයුතු සිදුකළ ඉන්දීය ධීවර යාත්‍රාවක් නාවික හමුදා භාරයට ගැනීම යාමේ දී ඉන්දීය ධීවර යාත්‍රාව කලහකාරී ලෙස හැසිරවීම හේතුවෙන්, නාවික හමුදා විශේෂ යාත්‍රා බලඝණයේ ජ්‍යේෂ්ඨ නාවිකයෙකු ජීවිතක්ෂයට පත්ව තිබුණි.