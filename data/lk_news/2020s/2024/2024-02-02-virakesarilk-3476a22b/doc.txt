அமைச்சர் டிரான் அலஸ் தனது நடவடிக்கைகளை  விமர்சிப்பவர்களை போதைப்பொருள் வர்த்தகர்கள் அதற்கு அடிமையானவர்கள் என விமர்சிக்கின்றார் - சட்டத்தரணிகள் அமைப்பு கடிதத்தில் கவலை

யுக்திய நடவடிக்கையை பொதுமக்கள் பாதுகாப்பு அமைச்சர் டிரான்அலஸ் முன்னெடுக்கும் விதம் குறித்து சட்டத்தரணிகள்கூட்டு கரிசனை வெளியிட்டுள்ளது.

பொதுமக்கள் பாதுகாப்பு அமைச்சர் டிரான் அலஸிற்கு எழுதியுள்ள கடிதத்தில் யுக்திய நடவடிக்கையை முன்னெடுக்கும் அமைச்சர் வெளியிட்டுள்ள அறிக்கைகள் மற்றும் அவருடைய நடவடிக்கைகள் குறித்து சட்டத்தரணிகள் கூட்டு சுட்டிக்காட்டியுள்ளது.

சட்டத்தின்ஆட்சி  கட்டமைப்பிற்குள் போதைபொருளிற்கு எதிரான நடவடிக்கைகளை முன்னெடுக்கவேண்டியதன் அவசியத்தை சட்ட்த்தரணிகள் அமைப்பு வலியுறுத்தியுள்ளது.

போதைப்பொருள் பிரச்சினைக்கு தீர்வை காண்பது அவசியம் ஆனால் அதேவேளை சட்டநடைமுறைகளை புறக்கணிக்கும் அல்லது கருத்து சுதந்திரம் கருத்துவேறுபாடு ஆகியவற்றிற்கான அடிப்படை உரிமைகளை கட்டுப்படுத்தும் விதத்தில் இதனை முன்னெடுக்ககூடாது எனவும் சட்டத்தரணிகள் அமைப்பு தெரிவித்துள்ளது.

இதேவேளை தனது அதிகாரங்களை கட்டுப்படுத்தக்கூடிய சட்டங்களை அலட்சியம் செய்வதையும் தனது நடவடிக்கைகளை விமர்சனம் செய்பவர்களை போதைப்பொருள்வியாபாரிகள் மற்றும் அதற்கு அடிமையானவர்கள் என முத்திரை குத்துவதும் மனித உரிமைகள் தொடர்பான சர்வதேச நெறிமுறைகள் மற்றும் தராதரங்களை வெளிநாட்டு செல்வாக்குள்ளவர்கள் என தெரிவிப்பதும் கவலைக்குரிய விடயம் என சட்டத்தரணிகள் அமைப்பு தெரிவித்துள்ளது.

மேலும் யுக்திய நடவடிக்கைக்கு பொறுப்பாக  சித்திரவதைகளில் ஈடுபட்டவர் என நீதிமன்றம் தெரிவித்திருந்த தேசபந்துதென்னக்கோனை நியமித்துள்ளமை குறித்தும் சட்டத்தரணிகள் அமைப்பு கேள்வி எழுப்பியுள்ளது.

அரசமைப்பை அமைச்சர் பின்பற்றவேண்டியதன் அவசியத்தை வலியுறுத்தியுள்ள சட்டத்தரணிகள் அமைப்பு பொதுமக்களின் உரிமைகளை மதிக்கவேண்டியதன் அவசியத்தையும்  சுட்டிக்காட்டியுள்ளது.