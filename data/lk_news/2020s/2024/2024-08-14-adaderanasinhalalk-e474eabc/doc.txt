තායිලන්ත අගමැතිව ධුරයෙන් ඉවත් කිරීමට අධිකරණ නියෝගයක්

තායිලන්ත අධිකරණයක් මගින් එරට අගමැති ශ්‍රේත්තා තවිසින් ව ධුරයෙන් ඉවත්කරමින් නියෝගයක් නිකුත්කර තිබේ.

එරට ව්‍යවස්ථාදායක අධිකරණය තීරණය කර ඇත්තේ සිරගතව සිටි පුද්ගලයෙක්ව අමාත්‍යවරයෙක් ලෙස පත්කරමින් ඔහු දරුණු ලෙස ආචාර ධර්ම උල්ලංඝනය කිරීමක් කර ඇති බවයි.

මේ හේතුවෙන් එරට පාලක සන්ධානය දේශපාලන පෙරළියකට මුහුණ දී ඇති බව සඳහන් වෙයි.

මෙම අධිකරණය නිකුත් කළ නියෝගයක් හේතුවෙන් වසර 16ක් තුළ සිය ධුරය අහිමිවූ සිව් වැනි අගමැතිවරයා ඔහු ය.

එහි විනිසුරුවන් 5 දෙනාගෙන් සිව් දෙනෙක් ම තවිසින් ව අගමැති ධුරයෙන් ඉවත්කළ යුතු බවට තීරණය කර තිබුණි.

ඒ තම රාජකාරිය අවංකව ඉටු කිරීමට අගමැතිවරයා අපොහොසත් වී ඇති බව පවසමිනි.

ඔහු එම තනතුරේ කටයුතු කර තිබුණේ වසරකට වඩා අඩු කාලයකි. ඒ අනුව නව අගමැතිවරයෙක් තෝරා ගැනීම සඳහා පාර්ලිමේන්තුව නැවත කැඳවිය යුතුය.