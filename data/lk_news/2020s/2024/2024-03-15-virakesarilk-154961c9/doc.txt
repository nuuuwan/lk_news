நுகர்வோரின் உரிமைகளை பாதுகாக்கும் எந்த வேலைத்திட்டமும் நுகர்வோர் அதிகாரசபையிடம் இல்லை - அசேல சம்பத் குற்றச்சாட்டு

பொருட்களின் விலை குறைக்கப்பட்டாலும் அதன் நன்மை நுகர்வோருக்குச் சென்றடைவதில்லை. இதனை சரி செய்வதற்கான எந்த வேலைத்திட்டமும் நுகர்வோர் அதிகார சபையிடம் இல்லை. அத்துடன் நுகர்வோர் அதிகாரசபைக்கு  பணிப்பாளர், தலைவர் ஒருவர் இல்லாமலே உலக நுகர்வோர் உரிமைகள் தினத்தை இன்று நாங்கள் கொண்டாடி வருவதையிட்டு வெட்கப்பட வேண்டும் என தேசிய நுகர்வோர் முன்னணியின் தலைவர் அசேல சம்பத் தெரிவித்தார்.

உலக நுகர்வோர் உரிமைகள் தினத்தை முன்னிட்டு தேசிய நுகர்வோர் முன்னணி வெள்ளிக்கிழமை (15) கொழும்பில் ஏற்பாடு செய்திருந்த நிகழ்வில் கலந்துகொண்டு உரையாற்றுகையிலேயே இவ்வாறு தெரிவித்தார்.

டொலரின் பெருமதி அதிகரித்திருந்தபோது பொருட்களின் விலை அதிகரிக்கப்பட்டது. தற்போது டொலரின் பெருமதி குறைந்து வருகின்றபோதும் பொருட்களின் விலை அவ்வாறே இருந்து வருகிறது. என்றாலும் இதுதொடர்பாக தேடிப்பார்த்து நுகர்வோருக்கு நிவாரணம் வழங்க   எமது நுகர்வோர் அதிகார சபைக்கு முடியாமல் போயிருக்கிறது..

அத்துடன் கடந்த காலங்களில் மரக்கறி விலை பாரியளவில் அதிகரிக்கப்பட்டிருந்தது. ஆனால் தற்போது மரக்கறி விலை பாரியளவில் குறைந்துள்ளது. ஆனால் கிராமங்களில் மரக்கறி விலை இன்னும் அதிகமாகவே இருக்கிறது. அதேபோன்று சந்தைக்கு சந்தை விலைகளில் மாற்றம் காணப்படுகிறது. இது எவ்வாறு நடக்க முடியும்.  இதனை முறைப்படுத்த நுகர்வோர் அதிகார சபைக்கு எந்த வேலைத்திட்டமும் இல்லை. அதனால் கறுப்புக்கடை வியாபாரிகள் பாரியளவில் இலாபமீட்டி வருகின்றனர். சாதராண நுகர்வோருக்கு எந்த நன்மையும் கிடைப்பதில்லை.

அத்துடன் முட்டை விலை குறைக்கப்பட்டுள்ளதாகத் தெரிவிக்கின்றனர். ஆனால் கடைகளில் முட்டை ஒவ்வொரு விலைக்கு விற்கப்படுகிறது. பொருட்களின் விலை குறைக்கப்பட்டாலும் அதன் நன்மை நுகர்வோருக்குச் செல்வதில்லை. இடைத்தரகர்களே பாரியளவில் இலாபமீட்டி வருகின்றனர். இதனை தடுப்பதற்கு நுகர்வோர் அதிகார சபைக்கு முடியாமல் இருக்கிறது. அதேபோன்று ஒரு அரிசி மூடை முதலாளிமாருக்கு ஒரு விலைக்கும் சாதாரண நுகர்வோருக்கு வேறு விலைக்கும் விற்பனை செய்யப்படுகிறது. எப்படி இது முடியும்.

அதேபோன்று தேங்காய் எண்ணெய் விலை ஒவ்வொரு கடையிலும் மாறுபட்ட விலைக்கே விற்கப்படுகிறது. இவ்வாறு விற்பனை செய்வதற்கு எதிராக நாட்டில் சட்டம் இல்லை. வர்த்தக அமைச்சு. நுகர்வோர் அதிகாரசபை என அனைத்தும் நுகர்வோருக்காக செயற்படாமல் வியாபாரிகளுக்காகவும் வியாபாரிகளை பாதுகாக்கும் வகையிலேயே செயற்பட்டு வருகின்றன. அதேநேரம் நுகர்வோர் அதிகாரசபைக்கு  பணிப்பாளர் தலைவர் ஒருவர் இல்லாமலே உலக நுகர்வோர் உரிமைகள் தினத்தை இன்று நாங்கள் கொண்டாடி வருவதையிட்டு வெட்கப்பட வேண்டும் என்றார்.