நடிகர் பிரசன்னா வெளியிட்ட 'தி வெர்டிக்ட்' பட ஃபர்ஸ்ட் லுக்

திரைப்பட இயக்குநரும், நடிகையுமான சுகாசினி மணிரத்னம் அழுத்தமான வேடத்தில் நடித்திருக்கும் ' தி வெர்டிக்ட்' எனும் திரைப்படத்தின் முதல் பார்வை வெளியிடப்பட்டிருக்கிறது.

இதனை நட்சத்திர தம்பதிகளான சினேகா மற்றும் பிரசன்னா இணைந்து அவர்களுடைய இணைய பக்கத்தில் வெளியிட்டு படக்குழுவினருக்கு வாழ்த்து தெரிவித்திருக்கிறார்கள்.

இயக்குநர் கிருஷ்ண சங்கர் இயக்கத்தில் உருவாகி வரும் ' தி வெர்டிக்ட்' எனும் திரைப்படத்தில் சுகாசினி மணிரத்னம், வரலட்சுமி சரத்குமார், சுருதி ஹரிஹரன், பிரகாஷ் மோகன்தாஸ், வித்யூலேகா ராமன் உள்ளிட்ட பலர் நடித்திருக்கிறார்கள். அரவிந்த் கிருஷ்ணா ஒளிப்பதிவு செய்திருக்கும் இந்த திரைப்படத்திற்கு ஆதித்யா ராவ் இசையமைத்திருக்கிறார்.

குற்றவியல் பின்னணியில் தயாராகும் இந்த திரைப்படத்தை அக்னி என்டர்டெய்ன்மென்ட் பட நிறுவனம் சார்பில் தயாரிப்பாளர்கள் பிரகாஷ் மோகன்தாஸ் மற்றும் என். கோபிகிருஷ்ணன் ஆகியோர் இணைந்து தயாரிக்கிறார்கள்.

இப்படத்தின் படப்பிடிப்பு நிறைவடைந்து, படப்பிடிப்பிற்கு பிந்தைய பணிகள் விறுவிறுப்பாக நடைபெற்று வருகிறது. இந்நிலையில் இப்படத்தின் ஃபர்ஸ்ட் லுக் வெளியிடப்பட்டிருக்கிறது. ஃபர்ஸ்ட் லுக்கில், 'எது நம்மை சுற்றி வருகிறதோ அது நம்மை மீண்டும் மீண்டும் சுற்றி வருகிறது' என பொருள்படும் படியான ஆங்கில வாசகம் இடம் பிடித்திருப்பதால் படத்தைப் பற்றிய எதிர்பார்ப்பு அதிகரித்திருக்கிறது.