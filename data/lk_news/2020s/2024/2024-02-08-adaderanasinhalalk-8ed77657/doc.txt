හිමිනමට වෙඩි තැබීමේ සිදුවීමට සැකකරුවෙක් අත්අඩංගුවට

මල්වතු හිරිපිටිවල ප්‍රදේශයේ විහාරස්ථානයක හිමිනමක් වෙඩි තබා ඝාතනය කිරීමේ සිද්ධිය සම්බන්ධ සැකකරුවෙකු පොලීසිය විසින් අත්අඩංගුවට ගෙන තිබේ.

බස්නාහිර උතුර අපරාධ කොට්ඨාශයේ නිලධාරීන් විසින් ඊයේ (07) රාත්‍රී සිදුකළ විශේෂ මෙහෙයුමකදී මෙම සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති නීතීඥ නිහාල් තල්දූව මහතා සඳහන් කළේය.

අත්අඩංගුවට ගත් සැකකරු ඝාතනය සඳහා යොදාගත් මෝටර් රථය ලබාදුන් පුද්ගලයා බව ද විමර්ශනවලදී අනාවරණය වී තිබේ.

2024 ජනවාරි මස 23 වනදා මල්වතුහිරිපිටිය ප්‍රදේශයේ විහාරස්ථානයක වැඩවිසූ භික්ෂුවක් වෙඩි තබා ඝාතනය කර තිබිණි.

එහිදී වෙඩික්කරුවන් මෝටර් රථයකින් පැමිණ ටී 56 වර්ගයේ ගිනිඅවියකින් වෙඩි තබා පළාගොස් තිබූ බව පොලීසිය සඳහන් කළේය.

පසුව ඔවුන් පැමිණි මෝටර් රථය කඩුවෙල කැලෑබඳ ප්‍රදේශයක ගිනි තබා තිබියදී පොලීසිය සොයාගත් අතර ඉන්පසුව මෝටර් රථයේ පැමිණි දෙදෙනෙකු පළායන අයුරුද CCTV කැමරාවක සටහන්ව තිබිණි.

අනතුරුව සිද්ධිය සම්බන්ධ විමර්ශන බස්නාහිර උතුර අපරාධ කොට්ඨාසය විසින් ආරම්භ කළ අතර ඝාතනයට සම්බන්ධ සැකකරුවකු ඊයේ (07) හෝමාගම මුල්ලේගම ප්‍රදේශයේදී අත්අඩංගුවට ගනු ලැබීය.

ඔහු 29 හැවිරිදි රසික ප්‍රසන්න තරංග නැමැත්තෙක් වන අතර සැකකරු ඝාතකයන් පැමිණි මෝටර් රථයේ රියදුරු ලෙස කටයුතු කර ඇත්තේ ඔහු බව පොලීසිය පැවසුවේය.

සැකකරු සතුව තිබී ඝාතනය සඳහා යොදාගත් ටී 56 වර්ගයේ ගිනිඅවිය, එම උණ්ඩ 15ක් මිලිමීටර් 9 වර්ගයේ ගිනිඅවියක්, ඉතාලියේ නිෂ්පාදිත අත්බෝම්බයක්, අයිස් මත්ද්‍රව්‍ය ග්‍රෑම් 15ක් ව්‍යාජ අංක තහඩු යෙදූ යතුරු පැදියක් සහ අපරාධය සඳහා යොදාගත් මෝටර් රථයේ යතුරද පොලීසිය සොයාගෙන තිබේ.