ආසියානු ශූරයින් දිවයිනට

03 වන ආසියානු විසිකිරීමේ ශූරතා තරගාවලියට ( 2024 Asian Throwing Championships)ශ්‍රී ලංකාව නියෝජනය කරමින් සහභාගී වී රන් පදක්කමක් සහ ලෝකඩ පදක්කම් 02ක් දිනා ගත් ශ්‍රී ලාංකික ක්‍රීඩක ක්‍රීඩිකාවන් අද (17) අලුයම කටුනායක ගුවන්තොටුපොළ වෙත පැමිණියහ.

මෙම තරගාවලිය දකුණු කොරියාවේ මොක්පෝ නුවර ඉකුත් 14 සහ 15 යන දෙදින තුළ ආසියානු රටවල් 20කගේ පමණ සහභාගීත්වයෙන් පැවැත්වුණි.

මෙම තරගාවලියේ දී හෙල්ල විසිකිරීමේ ඉසව්ව සඳහා සහභාගී වූ 21 හැවිරිදි, ශ්‍රී ලංකා ගුවන් හමුදාව නියෝජනය කරන රුමේෂ් තරංග මීටර් 85.45ක දුරක් හෙල්ල විසි කරමින් ශ්‍රී ලංකා වාර්තාවක් සහ තරගාවලි වාර්තාවක් තැබීමට සමත්වුණි.

මෙම විසිකිරීමේ දුර ඔලිම්පික් පරිසාදන මට්ටමට සෙන්ටිමීටර් 05ක් අඩුවෙන් තිබූ අතර, මෙම විසිකිරීමත් සමග රුමේෂ් තරංග ලෝක ශ්‍රේණිගත කිරීම්වල 09 වැනි ස්ථානය දක්වා ඉහළට පැමිණීමට සමත්ව තිබේ.

මීට අමතරව මෙම තරගාවලියට සහභාගී වූ ශ්‍රී ලංකා යුද හමුදාවේ දිල්හානි ලේකම්ගේ සහ සුමේධ රණසිංහ ද හෙල්ල විසි කිරීමේ ඉසව් සඳහා ලෝකඩ පදක්කම් 02ක් දිනාගැනීමට සමත් වී තිබිණි.

මොවුන් සියලුදෙනා අද අලුයම 12.10ට තායිලන්තයේ බැංකොක් නුවර සිට තායි ගුවන් සේවයේ ටී.ජී.- 307 දරන ගුවන්යානයෙන් කටුනායක ගුවන්තොටුපොළ වෙත පැමිණ තිබූ අතර ඔවුන් පිළිගැනීම සඳහා ශ්‍රී ලංකා මලල ක්‍රීඩා ආයතනයේ නිලධාරීන් මෙන්ම මෙම ක්‍රීඩක ක්‍රීඩිකාවන්ගේ දෙමාපියන් නෑදෑ හිතවතුන් පිරිසක් ද ගුවන්තොටුපොළ වෙත පැමිණ සිටියහ.