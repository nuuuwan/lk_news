ஷேன் நிஹாம் நடிக்கும் ' மெட்ராஸ்காரன்' படத்தின் வெளியீட்டு திகதி அறிவிப்பு

மலையாள திரையுலகில் இளம் நம்பிக்கை நட்சத்திர நடிகரான ஷேன் நிஹாம் கதையின் நாயகர்களில் ஒருவராக அழுத்தமான வேடத்தில் நடித்திருக்கும் ' மெட்ராஸ்காரன் 'எனும் திரைப்படத்தின் வெளியீட்டு திகதி அதிகாரப்பூர்வமாக அறிவிக்கப்பட்டிருக்கிறது.

இயக்குநர் வாலி மோகன் தாஸ் இயக்கத்தில் உருவாகி இருக்கும் 'மெட்ராஸ்காரன் 'எனும் திரைப்படத்தில் ஷேன் நிஹாம் , கலையரசன், நிகாரிஹா,  ஐஸ்வர்யா தத்தா , கருணாஸ் , பாண்டியராஜன் , சுப்பர் சுப்பராயன் உள்ளிட்ட பலர் நடித்திருக்கிறார்கள்.

பிரசன்னா எஸ். குமார் ஒளிப்பதிவு செய்திருக்கும் இந்த திரைப்படத்திற்கு சாம் சி. எஸ் . இசையமைத்திருக்கிறார். எக்சன் என்டர்டெய்னராக தயாராகி இருக்கும் இந்த திரைப்படத்தை எஸ் ஆர் புரொடக்ஷன்ஸ் நிறுவனம் சார்பில் தயாரிப்பாளர் பி. ஜெகதீஷ் தயாரித்திருக்கிறார்.

அனைத்து பணிகளும் நிறைவடைந்து கடந்த ஆண்டு வெளியாகும் என அறிவிக்கப்பட்ட இந்த திரைப்படம் வணிக ரீதியான குளறுபடிகளால் வெளியாகவில்லை.

இந்நிலையில் இந்தத் திரைப்படம் எதிர்வரும் பத்தாம் திகதியன்று உலகம் முழுவதும் தமிழ் மற்றும் மலையாள மொழிகளில் பட மாளிகைகளில் வெளியாகிறது.

இந்த திரைப்படத்தின் கிளர்வோட்டம் வெளியாகி இரண்டு மில்லியனுக்கும் மேற்பட்ட பார்வையாளர்களால் பார்வையிடப்பட்டு, படத்தைப் பற்றிய எதிர்பார்ப்பை ஏற்படுத்தி இருக்கிறது.

மேலும் நண்பர்களுக்குள் ஏற்படும் ஈகோ பிரச்சனை தான் படத்தின் மையக்கரு என்பதால் இளம் தலைமுறை ரசிகர்களை கவரும் என படக் குழுவினர் நம்பிக்கையுடன் தெரிவித்துள்ளனர்.