முச்சக்கரவண்டியிலிருந்து தலையை வெளியே நீட்டிய சிறுமி - உயிரை பறித்த டிப்பர் வாகனம்!

மில்லனிய பொலிஸ் பிரிவில் உள்ள மில்லனிய - கெனன்துடாவ வீதியில்  உள்ள ரன்மினிகா வளைவில், பாலர் பாடசாலை சிறுவர்களை ஏற்றிச் சென்ற முச்சக்கரவண்டியில் பயணித்த 4 வயது சிறுமி, தலையை வெளியே நீட்டிப் பார்த்தபோது, அருகில் சென்றுகொண்டிருந்த டிப்பர் வாகனத்தில் சிறுமியின் தலை மோதியதில் சிறுமி உயிரிழந்ததாக பொலிஸார் தெரிவித்தனர்.

பாலர் பாடசாலை சிறுவர்களை ஏற்றிச் சென்ற முச்சக்கரவண்டி, எதிர்த்திசையில் சென்றுகொண்டிருந்த டிப்பர் வாகனத்தைக் கடந்து செல்ல முற்பட்டவேளையில், முச்சக்கரவண்டியில் இருந்த சிறுமி தலையை வெளியே நீட்டியுள்ளாள்.

அப்போது டிப்பர் வாகனத்தில் குழந்தையின் தலை மோதி விபத்து நேர்ந்துள்ளதாக பொலிஸார் தெரிவித்தனர்.

இந்த விபத்தில் பலத்த காயமடைந்த சிறுமி, ஹொரனை வைத்தியசாலையில் அனுமதிக்கப்பட்ட பின்னர், சிகிச்சை பலனின்றி உயிரிழந்துள்ளதாக தெரிவிக்கப்படுகிறது.

மேலும், முச்சக்கரவண்டி சாரதி மற்றும் டிப்பர் வாகன ஓட்டுநர் ஆகிய இருவர் கைது செய்யப்பட்டுள்ளதோடு, மில்லனிய பொலிஸார் மேலதிக விசாரணைகளில் ஈடுபட்டு வருகின்றனர்.