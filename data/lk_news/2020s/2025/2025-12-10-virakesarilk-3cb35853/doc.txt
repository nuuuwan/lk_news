மகாவலி அதிகார சபையின் முன்னாள் பணிப்பாளர் நாயகம் கைது!

மகாவலி அதிகார சபையின் முன்னாள் பணிப்பாளர் நாயகம் கீர்த்தி பண்டார கொடகம இலஞ்ச ஊழல் மற்றும் பொதுச் சொத்தை முறைகேடாக பயன்படுத்திய குற்றச்சாட்டின் பேரில் இலஞ்ச ஊழல் விசாரணை ஆணைக்குழு அதிகாரிகளால்  கைது செய்யப்பட்டுள்ளார்.

மகாவலி அதிகாரசபைக்கு  சொந்தமான காணியில் சட்டவிரோதமான முறையில் அமைக்கப்பட்ட கட்டடம் உள்ளிட்ட சொத்துக்கள் தொடர்பில் இலஞ்ச ஊழல் விசாரணை ஆணைக்குழுவினரால் விசாரணைகள் முன்னெடுக்கப்பட்டு வந்த நிலையில் சம்பவத்துடன்  தொடர்புடைய மகாவலி அதிகாரசபையின் முன்னாள் பணிப்பாளர் நாயகம் கைது செய்யப்பட்டார்.

மே 9,  வன்முறையின் போது  சஷீந்திர ராஜபக்ஷவுக்கு சொந்தமானது என கூறப்படும் இலங்கை மகாவலி அதிகாரசபைக்குச் சொந்தமான கிரிஇப்பன்வெவ, செவனகலவில் உள்ள  காணி ஒன்றில்  சட்டவிரோதமாக  கட்டப்பட்ட கட்டடம்  ஒன்று சேதமடைந்தது.

இக்கட்டடத்துக்கு இழப்பீடு வழங்க இழப்பீட்டு அலுவலகத்தால் மறுப்பு தெரிவிக்கப்பட்ட போதும்,  அவர் தனது அதிகாரத்தை துஷ்பிரயோகம் செய்து  8,850,000  ரூபா (88 இலட்சம்) இழப்பீடு பெற்றுக்கொண்டார்.

மேற்படி சம்பவத்தில்  இழப்பீடு பெற்றுக்கொள்வதற்காக அனுமதிப்பத்திரத்தை, முன்னாள் அமைச்சர் சஷிந்திர ராஜபக்ஷவின் தனிப்பட்ட சேவகரான மனோஜ் ஹேமலால் ஏகநாயக்க என்பவரின் பெயரில் தயாரிப்பதற்காக மகாவலி அதிகாரசபையின் முன்னாள் பணிப்பாளர் நாயகம், மகாவலி அதிகாரசபைக்குட்பட்ட வலய  வதிவிட முகாமையாளர் உள்ளிட்ட அதிகாரிகள் மீது அழுத்தம் பிரயோகித்ததாக குற்றம் சாட்டப்பட்டுள்ளது. அதற்கமைய முன்னாள் பணிப்பாளர் நாயகம் சஷிந்திர ராஜபக்ஷவுக்கு இழப்பீடு பெற உதவி ஒத்தாசை வழங்கியுள்ளதாக இலஞ்ச ஊழல் விசாரணை ஆணைக்குழு தெரிவித்துள்ளது.

1982ஆம் ஆண்டின் 12 ஆம் இலக்க பொதுச் சொத்துக்கள் சட்டத்தின் 5 (1) பிரிவின் கீழ் குற்றத்தைச் செய்யத் தூண்டியதாகக் கூறப்படும் குற்றச்சாட்டிலும்  மற்றும் 2023 ஆம் ஆண்டின் 9 ஆம் இலக்க ஊழல் எதிர்ப்புச் சட்டத்தின் 133 மற்றும் 135 பிரிவுகளுடன் சேர்த்து வாசிக்கப்பட வேண்டிய 111 ஆம் பிரிவில் குறிப்பிடப்பட்டுள்ள ஊழல் எனும் குற்றத்தைப் புரிந்தமைக்காகவும் மகாவலி அதிகார சபையின் முன்னாள் பணிப்பாளர் நாயகம் கீர்த்தி பண்டார கொடகம    செவ்வாய்க்கிழமை (9) பிற்பகல்  இலஞ்ச ஊழல் விசாரணை ஆணைக்குழு அதிகாரிகளால் கைது செய்யப்பட்டார்