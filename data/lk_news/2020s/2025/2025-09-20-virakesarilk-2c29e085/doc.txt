உயிரிழந்த சட்டத்தரணியின் வீட்டில் இருந்து ஏராளமான துப்பாக்கிகள், வெடிமருந்துகள் மீட்பு!

உயிரிழந்த சட்டத்தரணியின் வீட்டில் இருந்து ஏராளமான துப்பாக்கிகள் மற்றும் வெடிமருந்துகளை இரத்தினபுரி பொலிஸார் மீட்டுள்ளனர்.

இரத்தினபுரியைச் சேர்ந்த 73 வயதுடைய சட்டத்தரணி ஒருவர் தனியாக வசித்து வந்த நிலையில், திடீரென மாரடைப்பால் உயிரிழந்துள்ளார்.

உயிரிழந்த சட்டத்தரணி வீட்டில் துப்பாக்கிகள் இருப்பதாக, இரத்தினபுரி சிரேஸ்ட பொலிஸ் கண்காணிப்பாளருக்கு தகவல் கிடைத்துள்ளது.

இரத்தினபுரி சிரேஸ்ட பொலிஸ் கண்காணிப்பாளர் செப்டெம்பர் 17 ஆம் திகதி இரத்தினபுரி தலைமையக பொலிஸ் நிலையப் பொறுப்பதிகாரிக்கு இந்த விடயத்தை தெரிவித்துள்ளார்.

இதனையடுத்து  சட்டத்தரணியின் வீட்டில் மேற்கொள்ளப்பட்ட சோதனையில் 12-போர் துப்பாக்கிகள், ஒரு ரிப்பீட்டர் துப்பாக்கி, 6 பிரித்தெடுக்கப்பட்ட துப்பாக்கி பாகங்கள், 11 பீப்பாய்கள், 2 சிறிய துப்பாக்கிகள், புதிய 12 மற்றும் 16-போர் வெடிமருந்துகளின் 440 சுற்றுகள் மற்றும் பல துப்பாக்கி பாகங்கள் மீட்கப்பட்டுள்ளது.

இந்த துப்பாக்கிகள் குற்றச் செயல்களுக்காக வழங்கப்பட்டதா அல்லது குழுக்களிடையே விநியோகிக்கப்பட்டதா என்பதை அறிய விசாரணைகள் முன்னெடுக்கப்பட்டு வருகின்றன.

சில துப்பாக்கிகள் உள்நாட்டில் தயாரித்தவையா அல்லது வேறு தரப்பினரின் ஈடுபாட்டுடன் தயாரிக்கப்பட்டவையா என்பதை உறுதிப்படுத்த விசாரணைகள் மேற்கொள்ளப்பட்டு வருவதாக பொலிஸார் மேலும் தெரிவித்தனர்.