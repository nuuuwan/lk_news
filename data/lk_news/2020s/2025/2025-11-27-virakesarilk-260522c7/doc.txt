தங்காலை சீனிமோதர பகுதியில் பெருமளவான போதைப்பொருள் கைப்பற்றப்பட்ட சம்பவத்தின் பிரதான சந்தேகநபர் கைது

தங்காலை சீனிமோதர பகுதியில்  மூன்று லொரிகளிலிருந்து 700 கிலோ கிராமுக்கும் அதிகளவான போதைப்பொருள் மீட்கப்பட்ட சம்பவத்தில், தேடப்பட்டுவந்த போதைப்பொருள் கடத்தலை வழிநடத்திய பிரதான சந்தேகநபர் பொலிஸாரால் கைது செய்யப்பட்டார்.

அம்பாந்தோட்டை தங்காலை சீனிமோதர மற்றும் கொடெல்லாவ ஆகிய பகுதியில் கடந்த செப்டம்பர் மாதம் 22 ஆம் திகதி ஐஸ் மற்றும் ஹெரோயின் போதைப்பொருளுடன் மூன்று லொறிகள் கைப்பற்றப்பட்டன. சீனிமோதர பகுதியிலிருந்த வீடொன்றிலிருந்து உயிரிழந்த நிலையில் இருவரது சடலங்களும், போதைப்பொருளும் கைப்பற்றப்பட்டன. அன்றைய தினம் மாத்திரம் மேற்படி சுற்றிவளைப்புகளின் போது சுமார் 700 கிலோ கிராமுக்கு அதிக போதைப்பொருள் பொலிஸாரால் கைப்பற்றப்பட்டிருந்ததுடன், ரி-56 ரக துப்பாக்கி ஒன்றும், 5 நவீன கைதுப்பாக்கிகளும் மீட்கப்பட்டிருந்தன.

சம்பவத்தன்று அப்பகுதியிலிருந்த நபர் ஒருவர் அங்கிருந்து தப்பிச் சென்றிருந்ததை பொலிஸார்  கண்டறிந்திருந்ததுடன், தப்பியோடிய சந்தேகநபரை கைது செய்வதற்கான விசாரணைகளையும் முன்னெடுத்திருந்தனர். இந்நிலையில் செப்டம்பர் 26 ஆம் திகதி இது தொடர்பில் தங்காலை நீதவான் நீதிமன்றத்துக்கு அறிவித்திருந்த நிலையில், நீதிமன்றம் சந்தேகநபருக்கு வெளிநாடு செல்லவும்  பயணத்தடை விதித்திருந்தது.  அதனைத்தொடர்ந்து தலைமறைவாகியிருந்த சந்தேகநபர் தனது சட்டத்தரணி மூலம் நீதிமன்றத்தில் சரணடைந்த நிலையில் கைது செய்யப்பட்டார்.

ஹத்போதிய பெலியத்த பகுதியை சேர்ந்த 32 வயதுடைய நபர் ஒருவரே இவ்வாறு கைதாகியுள்ளார். குறித்த நபரே பொலிஸாரால் கைப்பற்றப்பட்ட போதைப்பொருள் மற்றும் 6 துப்பாக்கிகளை கடல் மார்க்கமாக நாட்டிற்கு கொண்டுவந்துள்ளதுடன், அவற்றை மாவெல்ல பகுதியிலிருந்து அதிக போதைப்பொருள் பாவனையால் உயிரிழந்த மூன்று பேரின் உதவியுடன் சீனிமோதரப் பகுதிக்கு கொண்டுவந்துள்ளார். அத்தோடு  உயிரிழந்த நபர்களுக்கு தேவையான மதுபோத்தல்களை  கொள்வனவு செய்து வழங்கியதும் இவரென  விசாரணைகளில் தெரியவந்துள்ளது.

கைதான சந்தேகநபரை தடுத்து வைத்து விசாரணை செய்ய, பொலிஸார் நீதிமன்றத்தில் கோரிக்கை ஒன்றை முன்வைத்திருந்ததுடன், அதனை பரிசீலித்த நீதவான் 7 நாட்கள் சந்தேகநபரை தடுப்புக்காவலில் வைத்து விசாரணை செய்ய அனுமதி வழங்கியுள்ளார். சம்பவம் தொடர்பில் தங்காலை பொலிஸார் மேலதிக விசாரணைகளை முன்னெடுத்துள்ளனர்.