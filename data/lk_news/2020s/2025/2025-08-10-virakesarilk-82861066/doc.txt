இலங்கைக்கான அமெரிக்க வரிச் சலுகை : மறைந்திருக்கும் புவிசார் அரசியல் நெருக்கடிகள்

அமெரிக்க ஜனாதிபதி டொனால்ட் டிரம்ப் நிர்வாகம், கடந்த வாரம் இலங்கை மீது விதிக்கவிருந்த கடுமையான வரியை 20வீதமாக  குறைத்த முடிவு, அரசாங்கத்தால் ஒரு மாபெரும் வெற்றியாகக் கொண்டாடப்பட்டது. இது முதல் பார்வையில் ஒரு குறிப்பிடத்தக்க இராஜதந்திர வெற்றியாகத் தோன்றினாலும், இந்த ஒப்பந்தத்தின் பின்னணியில் உள்ள நிபந்தனைகளும்,  மாறிவரும் உலகளாவிய அரசியல் சூழலும், இலங்கைக்கு ஒரு சிக்கலான மற்றும் அபாயகரமான பாதையை வகுத்துள்ளன. இந்த வரி குறைப்பு, இரண்டு முக்கிய நிபந்தனைகளின் அடிப்படையில் வழங்கப்பட்டுள்ளதாக கூறப்படுகிறது.  அடுத்த இரண்டு முதல் மூன்று மாதங்களுக்குள் இந்த நிபந்தனைகளை இலங்கை நிறைவேற்றத் தவறினால், தற்போதைய சாதகமான சூழல் தலைகீழாக மாறி மிக மோசமான பொருளாதார விளைவுகளை சந்திக்க நேரிடும் என பொருளாதார ஆய்வாளர்கள் எச்சரிக்கின்றனர்.

அமெரிக்கா விதித்துள்ள நிபந்தனைகளில் முதன்மையானது, இலங்கையின் இறக்குமதி-ஏற்றுமதி இடைவெளியைக் குறைக்கும் நோக்கில் அமெரிக்காவிலிருந்து எண்ணெய் மற்றும் இயற்கை எரிவாயுவை இலங்கை கொள்முதல் செய்ய வேண்டும் என்பதாகும். இந்த வாக்குறுதியை இலங்கை பேச்சுவார்த்தையின் போது வழங்கியிருந்தாலும் அதனை செயல்படுத்துவதில் பெரும் சவால்கள் உள்ளன. அமெரிக்கத் தரப்பு 'ஒப்புக்கொண்டபடி எண்ணெய் மற்றும் எரிவாயுவை எப்போது கொள்வனவு  செய்ய தொடங்குவீர்கள்?' என்று தற்போதே கேள்விகளை எழுப்ப தொடங்கியுள்ளது.

ஆனால், இந்தக் கொள்முதலுக்கான விலைமனு கோரல் இன்னும் இலங்கையில் தொடங்கப்படவில்லை. வெளிப்படையான விலைமனுக்கோரல்  முறை பின்பற்றப்பட வேண்டும் என்ற நிலையில்,  அமெரிக்க நிறுவனங்களின் விலைப்புள்ளிகள் அதிகமாக இருக்கக்கூடும். ஊழல் குற்றச்சாட்டுகளுக்குப் பயந்து, அரச அதிகாரிகள் அதிக விலைப்புள்ளிகளைக் கொண்ட விலைமனு கோரல்களுக்கு ஒப்புதல் அளிக்கத் தயங்கும் சூழலில், இந்தக் கொள்முதல் நடைபெறுவதற்கான வாய்ப்புகள் குறைவாகவே காணப்படுகின்றன.

இரண்டாவதாக, சுமார் 1000க்கும் மேற்பட்ட,  அமெரிக்கத் தயாரிப்புகளுக்கு வரி விலக்கு அளிக்க இலங்கை ஒப்புக்கொண்டுள்ளது. இதில் அமெரிக்க வாகனங்களும் அடங்கும். அமெரிக்க வாகனங்களுக்கு வரி விலக்கு அளிக்கப்பட்டால், இலங்கையின் வாகன இறக்குமதியில் ஆதிக்கம் செலுத்தும் ஜப்பான், இந்தியா, சீனா ஆகிய நாடுகளும் அதே போன்ற வரிச் சலுகையைக் கோரும். இது நாட்டின் சுங்க வருவாயில் பெரும் தாக்கத்தை ஏற்படுத்தும். இது குறித்தும் அரசாங்க மட்டத்தில் எந்தவிதமான ஆலோசனைகளும் இதுவரை தொடங்கப்படவில்லை என்பது குறிப்பிடத்தக்கது.

இந்த ஒப்பந்தம், பரந்த சர்வதேச அரசியல் மாற்றங்களின் ஒரு பகுதியாகும். டிரம்ப் நிர்வாகம், தனது பொருளாதாரத்தை மேம்படுத்தவும், ரஷ்யா போன்ற போட்டி நாடுகளைப் பலவீனப்படுத்தவும் வர்த்தக வரிகளை ஒரு கருவியாகப் பயன்படுத்துகிறது. இதன் ஒரு பகுதியாக, ரஷ்யாவுடன் எண்ணெய் வர்த்தகத்தைத் தொடரும் இந்தியாவின் மீது அமெரிக்கா வரிகளை அதிகரித்துள்ளது.

இதன் தாக்கம் பிராந்திய அரசியலில் இரண்டு முக்கிய விளைவுகளை ஏற்படுத்தக்கூடும். அமெரிக்காவுடனான வர்த்தகப் பதற்றத்தால், இந்தியா தனது நெருங்கிய அண்டை நாடான இலங்கையுடனான வர்த்தகத்தை அதிகரிக்கவும், இலங்கை சந்தையில் தனது செல்வாக்கை விரிவுபடுத்தவும் முற்படும். இது இலங்கை மீது புதிய அழுத்தங்களை உருவாக்கும். இதேவேளை, அமெரிக்காவின் வர்த்தகக் கொள்கைகளுக்கு எதிராக சீனா, ரஷ்யா, பிரேசில் போன்ற நாடுகள் ஒருங்கிணைகின்றன. இந்தியப் பிரதமர் நரேந்திர மோடியின் வரவிருக்கும் சீனப் விஜயம்,  இந்த வளர்ந்து வரும் அணிசேர்க்கையின் ஒரு முக்கிய அறிகுறியாகும்.

அடுத்த இரண்டு முதல் மூன்று மாதங்கள் இலங்கைக்கு மிகவும் நெருக்கடியான காலமhகும். அமெரிக்காவுடனான ஒப்பந்தத்தின்படி, எண்ணெய் மற்றும் எரிவாயு கொள்முதல், மற்றும் வரி விலக்கு ஆகியவற்றை செயல்படுத்துவதில் உள்ள நடைமுறைச் சிக்கல்கள் ஒருபுறம் இருக்க, மறுபுறம் இந்தியா மற்றும் சீனாவின் நகர்வுகளால் ஏற்படும் பிராந்திய அரசியல் அழுத்தங்களையும் இலங்கை எதிர்கொள்ள வேண்டியுள்ளமை குறிப்பிடத்தக்கது.