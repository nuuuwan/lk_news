ஒஸ்கார் விருதிற்கான திரையிடல் பட்டியலில் தெரிவாகி இருக்கும் பா. ரஞ்சித்தின் 'தலித் சுப்பையா'

சிறந்த ஆவண படைப்புகளுக்கான ஒஸ்கார் விருது பெறும் பட்டியலில் இடம் பெறுவதற்கான தகுதி சுற்று போட்டியில் இயக்குநரும், தயாரிப்பாளருமான பா. ரஞ்சித் தயாரிப்பில் உருவான 'தலித் சுப்பையா: கலககாரர்களின் குரல்' எனும் ஆவணப்படம் தெரிவு செய்யப்பட்டிருப்பதாக படக்குழுவினர் உற்சாகத்துடன் தெரிவித்துள்ளனர்.

இயக்குநர் எம் கே பி  கிரிதரன் இயக்கத்தில் சமூக அநீதிகளுக்கு எதிராக உறுதியான எதிர்ப்பை பதிவு செய்த தலித் சுப்பையா என்பவரின் கலைப் பயணத்தை 'தலித் சுப்பையா : கலககாரர்களின் குரல்' எனும் ஆவண  படமாக உருவாகி இருக்கிறது. தலித் சுப்பையாவின் நேர்காணல், அவரைப் பற்றிய ஆவணங்கள் ஆகியவை இடம் பிடித்திருக்கும் இந்த படைப்பை யாழி பிலிம்ஸ் மற்றும் நீலம் புரொடக்ஷன்ஸ் ஆகிய நிறுவனங்கள் இணைந்து தயாரித்திருக்கிறது.

அளவில் சற்று கூடுதலான நீளம் கொண்ட ஆவண பட பிரிவில் கேரளாவில் நடைபெற்ற 17 வது சர்வதேச ஆவணப்பட மற்றும் குறும்பட விழாவில் பங்கு பற்றி சிறந்த ஆவண படைப்பாக 'தலித் சுப்பையா : கலககாரர்களின் குரல்' எனும் இந்த படைப்பு வெற்றியை பெற்றது. இதைத் தொடர்ந்து இந்த ஆவணப்படம் தற்போது ஒஸ்கார் விருதுக்கான தகுதி சுற்று போட்டியில் திரையிடுவதற்காக தெரிவு செய்யப்பட்டிருக்கிறது. இதனால் படத்தை தயாரித்த பா. ரஞ்சித் உள்ளிட்ட பட குழுவினர் உற்சாகமடைந்துள்ளனர்.