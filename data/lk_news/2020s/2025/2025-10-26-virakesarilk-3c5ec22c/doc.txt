சீனா – இந்தியா இடையே மீண்டும் விமான சேவை இன்று ஆரம்பம்

இந்தியா மற்றும் சீனா இடையிலான நேரடி விமான சேவைகள், சுமார் 5 ஆண்டுகள் கழித்து இன்று ஞாயிற்றுக்கிமை (26) ஆரம்பமாகின்றன.

அதன்படி, இன்றைய தினம் இரவு 10 மணிக்கு மேற்கு வங்காளத்தின் கொல்கத்தா நகரத்திலிருந்து  சீனாவின் குவாங்சோவுக்கு முதல் நேரடி விமானம் இயக்கப்படும் எனத் தெரிவிக்கப்பட்டுள்ளது.

இந்த நிலையில், டெல்லி மற்றும் சீனாவின் ஷாங்காய் நகரத்துக்கு இடையில் எதிர்வரும் நவம்பர் மாதம் முதல் நேரடி விமானங்கள் இயக்கப்படும் என சீனா ஈஸ்டர்ன் எயார்லைன்ஸ் நிறுவனம் அறிவித்துள்ளது.

கடந்த 2020 ஆம் ஆண்டு கொரோனா பெருந்தொற்று காலத்தில் சீனா மற்றும் இந்தியா இடையிலான நேரடி விமான சேவைகள் தற்காலிகமாக நிறுத்தப்பட்டன.

விமான சேவைகளை மீண்டும் ஆரம்பிக்கப்படுவது  "இரு நாட்டு மக்களுக்கு இடையேயான தொடர்பை" அதிகரிக்கும் எனவும்,  "இரு நாடுகளுக்கு இடையேயான பரிமாற்றங்களை படிப்படியாக இயல்பாக்குவதற்கு" உதவும் எனவும் இந்திய அரசாங்கம் தெரிவித்துள்ளது.

அமெரிக்க ஜனாதிபதி டொனால்ட் ட்ரம்ப் 50 சதவீத வரிகளை விதிக்க உத்தரவிட்டதைத் தொடர்ந்து, முக்கிய வர்த்தக கூட்டாளரான வொஷிங்டனுடனான இந்தியாவின் உறவுகள் விரிசல் அடைந்துள்ள நிலையில், பீஜிங்குடனான உறவுகள் சூடுப்பிடிக்க ஆரம்பித்துள்ளது.

மொஸ்கோவில் மசகு எண்ணெயை வாங்குவதன் மூலம் உக்ரேனில் ரஷ்யாவின் போரை இந்தியா தூண்டிவிடுவதாக ட்ரம்பிபைச் சார்ந்தவர்கள் குற்றம் சாட்டியுள்ளனர்.