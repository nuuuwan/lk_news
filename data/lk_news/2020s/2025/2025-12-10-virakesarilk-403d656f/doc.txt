எதிர்க்கட்சித் தலைவர் அலுவலகத்தில்  அனர்த்த தகவல் மையம் அங்குரார்ப்பணம்

சீரற்ற வானிலையால் பாதிக்கப்பட்ட பிரதேசங்கள் மற்றும் பேரிடரால் பாதிக்கப்பட்டோர்கள் தொடர்பான தகவல்களைச் சேகரிப்பதற்காக கொழும்பு 7, மார்கஸ் பெர்னாண்டோ மாவத்தையில் அமைந்துள்ள எதிர்க்கட்சி அலுவலகத்தில் அனர்த்த தகவல் மையமொன்று ஆரம்பிக்கப்பட்டுள்ளது.

புதன்கிழமை (10) எதிர்க்கட்சித் தலைவர் சஜித் பிரேமதாசவால் குறித்த தகவல் மையம் அங்குரார்ப்பணம் செய்து வைக்கப்பட்டது. பேரிடரால் பாதிக்கப்பட்ட பிரதேசங்களில் இதுவரை தீர்க்கப்படாது காணப்படும் பிரச்சினைகளை கிராம அலுவலர் மட்டத்தில் ஒன்று திரட்டுவதே இதன் பிரதான நோக்கமாகும்.

பாதிக்கப்பட்டவர்கள் தங்கள் பிரச்சினைகள் மற்றும் தேவைகளை இந்த தகவல் மையத்திற்கு தொலைபேசி அழைப்புகள் மூலம் நேரடியாகத் தெரிவிக்கலாம் அல்லது வட்ஸ்அப் மூலம் அனுப்பி வைப்பதற்கான வசதிகளும் இங்கு மேற்கொள்ளப்பட்டுள்ளன. 0759 570 570,    0761 660 570 மற்றும் 0705 699 110 என்ற இலக்கங்களுக்கு அறிவிக்க முடியும்.

தகவல் மையத்துக்கு கிடைக்கபெறும் தகவல்களை சம்பந்தப்பட்ட துறைகளுக்கு அனுப்பி வைப்பதற்கு இந்த மையம் உரிய நடவடிக்கை எடுக்கும். இந்த தகவல் மையம் காலை 9 மணி முதல் மாலை 4 மணி வரை இயங்கும் எனத் தெரிவிக்கப்பட்டுள்ளது.