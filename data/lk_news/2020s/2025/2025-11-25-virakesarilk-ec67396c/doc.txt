தென் ஆபிரிக்காவுடனான இரண்டாவது டெஸ்டில் இந்தியா தள்ளாடுகிறது

குவாஹாட்டி, பர்சபரா கிரிக்கெட் விளையாட்டரங்கில் நடைபெற்றுவரும் தென் ஆபிரிக்காவுக்கு எதிரான இரண்டாவது டெஸ்ட் கிரிக்கெட் போட்டியில் 549 ஓட்டங்கள் என்ற மிகவும் கடினமான வெற்றி இலக்கை நோக்கி இரண்டாவது இன்னிங்ஸில் துடுப்பெடுத்தாடும் இந்தியா 2 விக்கெட்களை இழந்து 27 ஓட்டங்களைப் பெற்று தள்ளாடிக் கொண்டிருக்கிறது.

போட்டி ஆரம்பமான சனிக்கிழமை முதல் இன்று நான்காம் நாள்வரை முழுமையான ஆதிக்கம் செலுத்தி வரும் தென் ஆபிரிக்காவுக்கு இரண்டு போட்டிகள் கொண்ட தொடரில் முழுமையான வெற்றியை ஈட்ட இன்னும் 8 விக்கெட்களே தேவைப்படுகிறது.

கொல்கத்தா ஈடன் கார்ட்ன்ஸ் விளையாட்டரங்கில் மூன்று நாட்களுக்குள் நிறைவடைந்த முதலாவது டெஸ்ட் போட்டியில் இந்தியாவை 30 ஓட்டங்களால் தென் ஆபிரிக்கா மிகவும் பரபரப்பான முறையில் வெற்றிகொண்டிருந்தது.

இரண்டாவது டெஸ்ட் போட்டியில் முதலாவது இன்னிங்ஸ் நிறைவில் 288 ஓட்டங்களால் முன்னிலையில் இருந்த தென் ஆபிரிக்கா, போட்டியின் நான்காம் நாளான இன்று காலை தனது இரண்டாவது இன்னிங்ஸை விக்கெட் இழப்பின்றி 26 ஓட்டங்களிலிருந்து தொடர்ந்தது.

மிகவும் திறமையாகத் துடுப்பெடுத்தாடிக் கொண்டிருந்த ட்ரைஸ்டன் ஸ்டப்ஸுக்கு சதம் அடிப்பதற்கு வாய்ப்பு கொடுக்க டெம்பா பவுமா தீர்மானித்தார். ஆனால், மொத்த எண்ணிக்கை 260 ஓட்டங்களாக இருந்தபோது ட்ரைஸ்டன் ஸ்டபஸ் 94 ஓட்டங்களுடன் 5ஆவதாக ஆட்டம் இழந்ததும் டெம்பா பவுமா இரண்டாவது இன்னிங்ஸை நிறுத்திக்கொண்டு இந்தியாவுக்கு 543 ஓட்டங்களை வெற்றி இலக்காக நிர்ணயித்தார்.

தென் ஆபிரிக்காவின் 2ஆவது இன்னிங்ஸில் ட்ரைஸ்டன் ஸ்டப்ஸ், 4ஆவது விக்கெட்டில் டோனி டி ஸோர்ஸியுடன் 101 ஓட்டங்களையும் 5ஆவது விக்கெட்டில் வியான் முல்டருடன் 82 ஓட்டங்களையும் பகிர்ந்து அணியை மிகவும் பலமான நிலையில் இட்டார்.

தென் ஆபிரிக்காவின் இரண்டாவது இன்னிங்ஸில் வீழ்ந்த 5 விக்கெட்களில் நான்கை ரவிந்த்ர ஜடேஜா கைப்பற்றினார்.

தென் ஆபிரிக்கா 1ஆவது இன்: சகலரும் ஆட்டம் இழந்து 489 (சேனுரன் முத்துசாமி 109, மார்க்கோ ஜென்சன் 93, ட்ரைஸ்டன் 49, கய்ல் வெரின் 45, டெம்பா பவுமா 41, ஏய்டன் மார்க்ராம் 38, ரெயான் ரிக்கல்டன் 35, குல்தீப் யாதவ் 115 - 4 விக்., ஜஸ்ப்ரிட் பும்ரா 75 - 2 விக்., ரவிந்த்ர ஜடேஜா 94 - 2 விக்., மொஹம்மத் ஷமி 106 - 2 விக்.),

இந்தியா 1ஆவது இன்: சகலரும் ஆட்டம் இழந்து 201 (யஷஸ்வி ஜய்ஸ்வால் 58, வொஷிங்டன் சுந்தர் 48, கே. எல். ராகுல் 22, மார்க்கோ ஜென்சன் 48 - 6 விக்., சைமன் ஹாமர் 64 - 3 விக்.)

தென் ஆபிரிக்கா 2ஆவது இன்: 260 - 5 விக். டிக்ளயார்ட் (ட்ரைஸ்டன் ஸ்டப்ஸ் 94, டோனி டி ஸோர்ஸி 49, வியான் முல்டர் 35 ஆ.இ., ரெயால் ரிக்கல்டன் 35, ரவிந்த்ர ஜடேஜா 62 - 4 விக்.)

இந்தியா - வெற்றி இலக்கு 549 ஓட்டங்கள் - 2ஆவது இன்: 27 - 2 விக். (யஷஸ்வி ஜய்ஸ்வால் 13, சைமன் ஹாமர் 1 - 1 விக்., மார்க்கோ ஜென்சன் 14 - 1 விக்.)