முக்கிய ஆறுகளில் நீர் மட்டம் இயல்பு நிலைக்கு திரும்பியது ; வெள்ளப்பெருக்கு அபாயம் இல்லை

நாடளாவிய ரீதியில் அனைத்து முக்கிய ஆறுகளும் இயல்பு நிலைக்கு திரும்பியுள்ன. எனவே,  வெள்ளப்பெருக்கு அபாயம் இல்லை என நீர்ப்பாசனத் திணைக்களத்தின் நீரியல் மற்றும் அனர்த்த முகாமைத்துவ பிரிவு தெரிவித்துள்ளது.

நீர்ப்பாசனத் திணைக்களத்தின் நீரியல் மற்றும் அனர்த்த முகாமைத்துவ பிரிவு இன்று வியாழக்கிழமை (11) காலை 6.30 மணிக்கு வெளியிட்டுள்ள அறிக்கையில்,

களனி, களு, மகாவலி, ஜின், நில்வள மற்றும் வளவை உள்ளிட்ட முக்கிய ஆற்றுப்படுகைகள் வெள்ளப்பெருக்கு எச்சரிக்கை மட்டங்களுக்கு கீழே உள்ளன.

காலை 5.00 மணி முதல் காலை 6.00 மணி வரை எடுக்கப்பட்ட நீர் மட்ட அளவீடுகள் நிலையாக இருப்பதை உறுதிப்படுத்தின. சில இடங்களில் நீர் மட்டம் மில்லி மீற்றரில்  சிறிய அளவில் அதிகரித்துள்ளது.

நாகலகம் தெரு, ஹங்வெல்ல, க்ளென்கோர்ஸ் மற்றும் கித்துல்கல ஆகிய இடங்களில் உள்ள களனி கங்கை சாதாரண மட்டத்துக்குள் இருந்தது. அதேவேளை, புதுபௌல, எல்லகாவா மற்றும் இரத்தினபுரி ஆகிய இடங்களில் உள்ள களு கங்கை சிறிய ஏற்றங்களைக் காட்டியது, ஆனால் எச்சரிக்கை அளவை விட மிகக் குறைவாகவே இருந்தது. ஜின், நில்வாலா மற்றும் மகாவலி ஆறுகளிலும் இதே போன்ற நிலை காணப்பட்டன.

கடந்த 21 மணி நேரத்தில் பெரும்பாலான பகுதிகளில் மழைப்பொழிவு குறைவாக இருந்தது, அதிகபட்சமாக மகுரு கங்கை (29.4 மில்லி மீற்றர்) மற்றும் ஜின் கங்கையில் உள்ள பத்தேகம (14.7 மில்லி மீற்றர்) ஆகியவற்றில் மழை வீழ்ச்சி பதிவாகியுள்ளது.

ஆறுகளின் நீர்மட்டங்கள் தொடர்ந்து கண்காணிக்கப்பட்டு வரும். எனினும் தற்போதைய ஆற்றுப்படுகை நிலைமைகள் உடனடி வெள்ளப்பெருக்கு அச்சுறுத்தல்களை ஏற்படுத்தாது எனக் குறிப்பிடப்பட்டுள்ளது.

நீரியல் உதவியாளர்களால் இந்த அறிக்கை தயாரிக்கப்பட்டு, நீரியல் மற்றும் அனர்த்த முகாமைத்துவ பணிப்பாளர் பொறியாளர் எல்.எஸ். சூரியபண்டாரவால் சான்றளிக்கப்பட்டுள்ளது.