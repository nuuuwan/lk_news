நீதிமன்ற சுயாதீனம் ஆபத்தில்; பிரதம நீதியரசர் விசேட கவனம் செலுத்த வேண்டும் - தயாசிறி ஜயசேகர

அமைச்சர் வசந்த சமரசிங்கவை கைது செய்து நீதிமன்றத்தில் முன்னிலைப்படுத்துமாறு உத்தரவிட்ட காரணத்தால் கல்சிசை நீதிமன்ற நீதிபதி உடன் அமுலுக்கு வரும் வகையில் இடமாற்றம் பெற்றப்பட்டார். சுயாதீனமாக செயற்பட்ட நீதிமன்ற சேவை உத்தியோகத்தர்கள் சங்கம்  அரசியல் நோக்கத்துடன் அரசாங்கத்துடன் தொடர்புப்பட்டுள்ளது. சிரேஷ்டத்துவமிக்க நீதிபதிகள் புறக்கணிக்கப்பட்டுள்ளார்கள். இவ்வாறான செயற்பாடுகளுக்கு இடமளிக்க முடியாது. நாங்கள் இதனை சர்வதேச நீதிமன்றம், சர்வதேச சட்டத்தரணிகள் சங்கம், ட்ரான்ஸ்பேரன்சி இன்டர்நெசனல் ஆகிய நிறுவனங்களுக்கு கொண்டு செல்வோம். நீதிமன்ற சுயாதீனம் குறித்து பிரதம நீதியரசர் விசேட கவனம் செலுத்த வேண்டும் என ஐக்கிய மக்கள் சக்தியின் குருநாகல் மாவட்ட பாராளுமன்ற உறுப்பினர் தயாசிறி ஜயசேகர தெரிவித்தார்.

பாராளுமன்றத்தில் புதன்கிழமை (25) நடைபெற்ற  தண்டனைச் சட்டக்கோவை  (திருத்தச்)  சட்டமூலம் மீதான விவாதத்தில்  உரையாற்றுகையில் மேற்கண்டவாறு குறிப்பிட்டார்.

நீதிமன்றத்தின் சுயாதீனம் மற்றும் சட்டவாட்சி கோட்பாடு தொடர்பில்  ஆளும் தரப்பில் இருந்த போதும்,எதிர்கட்சியில் இருந்த போதும்  குரல் கொடுத்தோம். நீதித்துறையின் சுயாதீனத்துக்காக பேரணியாக சென்றோம்.முன்னாள் ஜனாதிபதி சிரானி பண்டாரநாயக்க பாராளுமன்றத்துக்கு அழைக்கப்பட்டு, முறையற்ற வகையில் விசாரிக்கப்பட்டு பதவி நீக்கப்பட்டார்.இதற்கு எதிராக அன்று நாங்கள் கடுமையாக போராடி னோம்.

பதவி உயர்வு மற்றும் இடமாற்றம் விடயத்தில் இழைக்கப்படும் அநீதி தொடர்பில் நீதிமன்ற கட்டமைப்பில் உள்ளவர்களுக்கு  முறையிடுவதற்கு எங்கும் இடமில்லை. மேன்முறையீடு செய்ய முடியாது. இந்த அரசாங்கத்திலும் இவ்வாறான நிலை இடம்பெறுவது பாரதூரமானது.தமக்கு இணக்கமான நீதிபதிகளை தமக்குரிய இடத்தில் வைத்துக் கொள்ளும் வகையில் தான் அரசாங்கங்கள் செயற்பட்டுள்ளன.

நீதிமன்ற சேவை உத்தியோகத்தர்கள் சங்கம் என்பதொன்று உள்ளது. இது சுயாதீனமானமாக செயற்பட்டது. அரசியலமைப்பின் 110(2)ஆம் பிரிவில் நீதிமன்றத்தின் சுயாதீனத்தை  பாதுகாக்கும் ஏற்பாடுகள் குறிப்பிடப்பட்டுள்ளன.உயர்நீதிமன்றம் மற்றும் மேன்முறையீட்டு நீதிமன்றம்  ஆகியவற்றின் நீதியரசர்கள் சேவையில் இருந்து ஓய்வுப்பெற்றதன் பின்னர் அவர்களுக்கு அரச நியமனங்கள் வழங்கப்படுவது பாரதூரமானது.

இந்த அரசாங்கம் முன்னாள் பிரதம நீதியரசரை இலங்கைக்கான அமெரிக்காவின் வதிவிட பிரதிநியாக நியமித்தது. முன்னாள் ஜனாதிபதி ரணில் விக்கிரமசிங்க தேர்தலை பிற்போடும் போது இவர் தான் ரணில் விக்கிரமசிங்கவுக்கு சார்பாக நீதிமன்றத்தில்  சட்டமா அதிபராக முன்னிலையாகியிருந்தார். தேர்தல் பிற்போடப்பட்டமைக்கு எதிராக நீதிமன்றம் உத்தரவு பிறப்பித்த போது அதற்கும் அவர் உடன்பட்டிருந்தார். இதில் முரண்பாடான தன்மை உள்ளது தெரியவில்லையா,

உயர்நீதிமன்றத்தின் முன்னாள் நீதியரசர்களான ஸ்ரீபவன், ஈவா வனசுந்தர மற்றும் மலல்கொட ஆகியோர் சேவையில் இருந்து ஓய்வுப்பெற்றதன் பின்னர்  பல்வேறு அரச பதவிகளுக்கு நியமிக்கப்பட்டார்கள்.

2022 ஆம் ஆண்டு போராட்டத்துடன் நீதிமன்ற சேவை உத்தியோகத்தர்கள் சங்கம் அரசியல்  செயற்பாடுகளுடன் இந்த அரசாங்கத்துடன் தொடர்புப்பட்டுள்ளது. இந்த சங்கத்தின் தலைவர்கள் இந்த அரசாங்கத்தால் மாகாண ஆளுநர்களாக நியமிக்கப்பட்டுள்ளார்கள். அதேபோல் இந்த சங்கத்தின் தலைவராக பதவி வகித்த ரங்க திஸாநாயக்க இலஞ்ச ஊழல் ஆணைக்குழுவின் பணிப்பாளர் நாயகமாக நியமிக்கப்பட்டுள்ளார்.

நீதிபதிகளுக்கு முறையற்ற வகையில் இடமாற்றம் வழங்கப்பட்டுள்ளது. அமைச்சர் வசந்த சமரசிங்கவை கைது செய்து நீதிமன்றத்துக்கு உத்தரவிடுமாறு கல்கிசை நீதிமன்றத்தின் நீதிபதி உத்தரவிட்டார். ஆனால் வசந்த சமரசிங்க கைது செய்யப்படவில்லை. மாறாக அந்த நீதிபதி கஸ்பேவ மாவட்ட நீதிமன்றத்துக்கு இடமாற்றம் செய்யப்பட்டுள்ளார்.கொழும்பு மாவட்டத்தின் பல நீதிபதிகள் இவ்வாறு முறையற்ற வகையில் இடமாற்றம் செய்யப்பட்டுள்ளார்கள்.

நீதிமன்ற விடுதலை தினத்தன்று தான் முன்னாள் அமைச்சர் ராஜித சேனாரத்ன கைது செய்யப்பட்டார். தெரிவு செய்யப்பட்ட வகையில் தான் கைதுகள் தற்போது இடம்பெறுகின்றன. நீதிபதிகளுக்கான பதவி உயர்வு அரசியல் நோக்கத்துடன் வழங்கப்படுகிறது. சிரேஸ்டத்துவத்துமிக்க நீதிபதிகள் புறக்கணிக்கப்பட்டுள்ளார்கள்.இவ்வாறான செயற்பாடுகளுக்கு இடமளிக்க முடியாது. நாங்கள் இதனை சர்வதேச நீதிமன்றம், சர்வதேச சட்டத்தரணிகள் சங்கம், ட்ரான்ஸ்பேரன்சி இன்டர்நெசனல்  ஆகிய இலங்கைக்கு அப்பாற்பட்ட நிறுவனங்களுக்கு கொண்டு செல்வோம். நீதிமன்ற சுயாதீனம் குறித்து பிரதம நீதியரசர் விசேட கவனம் செலுத்த வேண்டும் என்றார்.