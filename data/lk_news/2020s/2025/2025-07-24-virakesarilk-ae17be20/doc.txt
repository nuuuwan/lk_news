போதைப்பொருள் வழக்குகள் தாமதம் – இரசாயனப் பகுப்பாய்வு பிரிவில் பணியாளர் பற்றாக்குறை காரணம்: நீதியமைச்சர்

போதைப் பொருள் சம்பந்தமான வழக்குகளுக்கு இரசாயனப் பகுப்பாய்வு அறிக்கை அவசியம் என்றாலும் இரசாயன பகுப்பாய்வு பிரிவில் நிலவும் ஆளணி பற்றாக்குறை காரணமாக வழக்குகள் தாமதமாகின்றன என நீதியமைச்சர் ஹர்ஷண நாணயக்கார தெரிவித்தார்.

பாராளுமன்றத்தில் வியாழக்கிழமமை (24) வாய்மூல விடைக்கான கேள்வி நேரத்தின்போது முஜிபுர் ரஹ்மான் எம் பி கேட்ட கேள்விக்கு பதிலளிக்கையிலேயே இவ்வாறு தெரிவித்தார்.

இரசாயன பகுப்பாய்வு அறிக்கைகள் உரிய நேரத்தில் கிடைக்காததால் அநேகமான வழக்குகள் தாமதமாவதாகவும் அதனால் கைதிகளின் விடுதலைகள் காலதாமதமாகின்றன.  அந்த அறிக்கைகளை உரிய நேரத்தில் வழங்க நடவடிக்கை எடுக்கப்படுமா? என்றார்.

நாட்டில் கொரோனா நிலவிய சூழ்நிலையில் சிறைக் கைதிகளின் எண்ணிக்கையை குறைப்பதற்கான நடவடிக்கைகள் எடுக்கப்பட்டன. குறைந்த அளவில் போதைப் பொருளை வைத்திருந்து கைது செய்தவர்களை விடுவிப்பது என்ற கொள்கை ரீதியான முடிவு எடுக்கப்பட்டது.

அதுவும் கூட இரசாயன பகுப்பாய்வை அடிப்படையாகக் கொண்டே மேற்கொள்ளப்பட்டன. அவ்வாறு இல்லாமல் எவரையும் விடுவிக்க முடியாது.

போதைப்பொருள் சட்டத்தில் கடந்த இரண்டு வருடங்களுக்கு முன் ஒரு திருத்தம் கொண்டுவரப்பட்டது. அதில் 10 கிராம் போதைப் பொருளுக்கு அதிகம் என்றால் மேன்முறையீட்டு நீதிமன்றத்திற்கு செல்ல வேண்டும் என குறிப்பிடப்பட்டுள்ளது. தற்போது காணப்படும் பிரச்சினை என்னவென்றால், இரசாயன பகுப்பாய்வு சோதனை அறிக்கை கிடைக்கும் வரை எந்த நீதிமன்றம் என்பதைக் கூட தெரிவு செய்ய முடியாத நிலையே காணப்படுகிறது. அந்த வகையில் இரசாயன பகுப்பாய்வு நடவடிக்கைகளை துரிதப்படுத்துவதே அவசியமாக உள்ளது.

அண்மையில் சுமார் 6000 பேர் போதைப்பொருள் தொடர்பில் கைது செய்யப்பட்டுள்ளார்கள். அவர்கள் தொடர்பான வழக்கு விசாரணைகள் முன்னெடுக்கப்படுவதும் ஏனைய வழக்குகள் தாமதமாவதற்கும் இந்த இரசாயன பகுப்பாய்வு அறிக்கை தாமதமாகுவது  காரணமாகிறது.

அதனால்  இரசாயன பகுப்பாய்வு பிரிவுக்கு மேலும் 32 பேரை நியமிப்பதற்காக அமைச்சரவை அனுமதியைப் பெற்றுக் கொள்ள நடவடிக்கை எடுக்கப்பட்டுள்ளது. வெகு விரைவில் வெற்றிடங்கள் நிரப்பப்பட்டு சம்பந்தப்பட்ட செயற்பாடுகளை  துரிதமாக மேற்கொள்ள நடவடிக்கை மேற்கொள்ளப்படும் அண்மைக் காலங்களில் சிறிய அளவில் போதைப்பொருள் வைத்திருப்போர் மாத்திரமன்றி 5 கிலோ 10 கிலோ மற்றும் அதற்கு மேற்பட்ட போதைப் பொருளை வைத்திருந்தவர்களும் கைது செய்யப்பட்டுள்ளார்கள். அந்த வகையில் பாரிய சூறை மற்றும் பாறைகள் அகப்படும் காலம் இது.

போதை பொருள் பாவனையாளர்கள் கைது செய்யப்படுகின்றார்கள். சுமார் ஒரு மில்லி கிராம் அதற்கு குறைவான அளவு  தொடர்பில் கைது செய்யப்படுபவர்கள் விரைவில் விடுவிக்கப்படுகின்றார்கள்.