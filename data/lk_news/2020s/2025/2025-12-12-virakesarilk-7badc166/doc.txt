நீர் நிலைகளின் நீரை  முறையாக முகாமைத்துவம் செய்திருந்தால் அனர்த்தத்தின் பாதிப்பை குறைத்துக்கொள்ள முடியுமாகி இருந்திருக்கும் - வஜிர அபேவர்த்தன

சீரற்ற காலநிலை தொடர்பில் முன்கூட்டி அறிவிக்கப்பட்ட சந்தர்ப்பத்தில் நீர் நிலைகளின் நீரை  முறையாக முகாமைத்துவம் செய்திருந்தால் ஏற்பட்ட அனர்த்தத்தின் பாதிப்பை குறைத்துக்கொள்ள முடியுமாகி இருந்திருக்கும். அதேநேரம் மனித உயிர்களையும் முடியுமானவு பாதுகாத்துக்கொள்ள முடிந்திருக்கும். என்றாலும் அதனை செய்ய அரசாங்கம் தவறி இருக்கிறது என ஐக்கிய தேசிய கட்சியின் தவிசாளர் வஜிர அபேவர்த்தன தெரிவித்தார்.

கொழும்பில் அமைந்துள்ள முன்னாள் ஜனாதிபதி ரணில் விக்ரமசிங்கவின் அரசியல் காரியாலயத்தில் வெள்ளிக்கிழமை (12) இடம்பெற்ற செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு தெரிவித்தார்.

நாட்டில் ஏற்பட்ட வெள்ள அனர்த்தம் தொடர்பில் வளிமண்டலவியல் திணைக்களம் மற்றும் சர்வதேச ஊடகங்களின் காலநிலை அறிக்கைகளில் அனர்த்தம் இடம்பெறுவதற்கு சில நாட்களுக்கு முன்பிருந்தே அதுதொடர்பில் எச்சரிக்கை விடுக்கப்பட்டிருந்தது. அதிக மழைவீழ்ச்சி ஏற்படும் எனவும் எதிர்வு கூறியிருந்தன. அந்த சந்தர்ப்பத்திலே எமது நாட்டில் இருக்கும் நீர் தேக்கங்களின் நீரை முகாமைத்துவம் செய்வது தொடர்பில் கலந்துரையாடி நடவடிக்கை  எடுக்கப்பட்டிருக்க வேண்டும்.

நீர் முகாமைத்துவம் என்பது உலகில் அனைத்து நாடுகளிலும் இருக்கிறது. இலங்கையிலும் இருக்கிறது.நீர் முகாமைத்துவ பிரிவுகள் பல்வேறு மட்டத்தில் இருக்கின்றன. மகாவலியில் நீர் முகாமைத்துவ பிரிவொன்று இருக்கிறது. நீர்ப்பாசனத்தில் பிரிவொன்று இருக்கிறது. அனர்த்த முகாமைத்துவ நிலையத்திலும் இருக்கிறது. என்றாலும் வரலாற்றில் ஒருபோதும் இல்லாத அளவு எமது நாட்டுக்கு 500 மில்லி மீட்டர் வரை மழை பெய்திருக்கிறது. அதனால் பாரியளவில் எமது நீர் நிலைகளுக்கு நீர் கிடைத்தது. என்றாலும் இதனை மகாவலி நீர் தேக்கத்தினால் தனியாக கட்டுப்படுத்த முடியாது. அதேபோன்று நீர்ப்பாசன அதிகாரிகளாலும் தனியாக மேற்கொள்ள முடியாது. அப்படியானால் அதற்காக ஒருங்கிணைக்கப்பட்ட வழிநடத்தல் ஒன்று அவசியமாகும்.

இந்த ஒருங்கிணைக்கப்பு நடவடிக்கையின்போது லாம், நட்டமடையும் தீர்மானத்தை மேற்கொள்ள  யாராவது முன்வரவேண்டும். அவ்வாறு அந்த ஒருங்கிணைப்பு நடவடிக்கையை ஏற்படுத்தி, அனைத்து தரப்பினரையும், அழைத்து, அதற்கு அரசியல் தலைமைத்துவத்தை யாராவது பொறுப்பேற்று இதனை மேற்கொண்டிருந்தால், நீர் தேக்கங்களின் நீரை கட்டுப்படுத்தி, பாதிப்புக்களை குறைத்துக்கொண்டிருக்கலாம். அரசாங்கத்தில் இருப்பவர்களுக்கு இதுதொடர்பில் போதிய அனுபவமில்லாமையால். இந்த நடவடிக்கையை அவர்கள் தவறவிட்டுள்ளனர்.

இவ்வாறு இருந்தாலும் தற்போது அனர்த்தம் ஏற்பட்டு பாரிய சேதம் ஏற்பட்டிருக்கிறது. அதனால் இதன் பின்னர் மேற்கொள்ள வேண்டிய நடவடிக்கைகளையாவது முறையாக செய்ய தவறினால் பாரிய பிரச்சினைகளுக்கு முகம்கொடுக்க வேண்டி ஏற்படும். குறிப்பாக  அரசாங்கம் சிந்தித்து செயற்பட தவறினால் பாரிய தொற்று நோய்களுக்கு முகம்கொடுக்க நேரிடும். அதனால் அனர்த்தங்களுக்கு முகம்கொடுத்து அதனை முகாமைத்துவம் செய்த அனுபவமுள்ள தலைவர்கள் இருக்கிறார்கள். அவர்களுடன் கலந்துரையாடி அடுத்த கட்ட நடவடிக்கைகளை அரசாங்கம் விரைவாக மேற்கொள்ள வேண்டும்.

அதேபோன்று பாரிய அனர்த்தம் ஒன்று ஏற்பட்டால், எவ்வளவு விரைவாக அதன் பாதிப்பு தொடர்பான தகவல்களை பெற்றுக்கொள்வதன் மூலமே வெளிநாடுகளின் உதவிகளை பெற்றுக்கொள்ள முடியும். தற்போது இந்த இயற்கை அனர்த்தம் ஏற்பட்டு இரண்டு வாரங்கள் கழிந்தும் இன்னும் உயிரிழந்தவர்களின் சரியான எண்ணிக்கை இல்லை. இது தொடர்பான தகவல்களை விரைவாக பெற்றுக்கொள்ளும் அரச இயந்திரும் நாட்டில் இருக்கிறது. அதனை ஒன்றிணைத்து வழிநடத்த தெரியாமல் இருப்பதே இதற்கு காரணமாகும் என்றார்..