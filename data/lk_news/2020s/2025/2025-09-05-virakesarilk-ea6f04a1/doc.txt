எல்ல - வெல்லவாய பிரதான வீதியில் விபத்து : 20 க்கும் மேற்பட்டோர் காயம்

எல்ல - வெல்லவாய பிரதான வீதியின் 15 ஆவது மைல்கல்லுக்கு அருகில், பஸ் ஒன்று பள்ளத்தில் கவிழ்ந்து விபத்துக்குள்ளானதில் 20க்கும் மேற்பட்டோர் காயமடைந்துள்ளனர்.

சுமார் 300-400 அடி பள்ளத்தில் குறித்த பஸ் கவிழ்ந்து விபத்துக்குள்ளாகியுள்ளது. இந்த பஸ்ஸில் தங்காலை நகர சபையின் ஊழியர்கள் பயணித்ததாக கூறப்படுகின்றது.  விபத்தின்போது பஸ்ஸில் சுமார் 30-க்கும் மேற்பட்டோர் இருந்துள்ளனர்.

சம்பவம் நடந்த இடத்தில் இராணுவம் மற்றும் உள்ளூர் மக்கள் இணைந்து மீட்புப் பணிகளில் தீவிரமாக ஈடுபட்டு வருகின்றனர். இதுவரை 06 பேர் மீட்கப்பட்டுள்ளனர். விபத்தில் காயமடைந்தவர்களை வைத்தியசாலைகளுக்கு கொண்டு செல்ல, பதுளை, தியத்தலாவ, வெல்லவாய மற்றும் பண்டாரவளை ஆகிய வைத்தியசாலைகள் தயார் நிலையில் வைக்கப்பட்டுள்ளன.

இந்த விபத்து காரணமாக பண்டாரவளை மற்றும் எல்ல பொலிசார் தீவிர மீட்பு நடவடிக்கைகளை மேற்கொண்டு வருகின்றனர். விபத்து நடந்த பகுதியில் வாகனங்கள் செல்ல முடியாத அளவிற்கு கடுமையான போக்குவரத்து நெரிசல் ஏற்பட்டுள்ளது. இதனால், பொதுமக்கள் யாரும் விபத்து நடந்த இடத்திற்கு பார்வையிட வர வேண்டாம் என பொலிசார் அறிவுறுத்தியுள்ளனர்