ශිව දෙවිඳුන්ගේ කෙස් කළඹ මතට පැනගත් ගංගා දේවිය

ගංගා නම් ගඟ දෙව් දුවක දෙස හින්දු භක්තිකයෝ සැලකූහ. ඔවුන්ගේ මතයට අනුව ගංගා යනු හිමාවන්ගේ දියණියයි. ගංගා යනු පාර්වතී දේවියගේ සහෝදරියයි. ගංගාගේ පියා ඇය දෙවියන්ට විවාහ කර දුන් නිසා මුලින්ම ගංගා නම් ගඟ ගැලුවේ සුරලොව පමණි. විවිධ දුෂ්කර සීලයන්හි (වෘත) යෙදුණු භගීරථ නම් ඉසිවරයා විසින් ඇය මිනිස් ලොවට ගෙන එන ලදී.

අයෝධ්‍යාවෙහි රජ වූ සාගර කුමරුට දරුවන් නොමැත. ඔහු භගීරථ හෙවත් බගු නම් ඍෂිවරයාට නොයෙක් වතාවත් කර සිය සිතැඟි ඉටු කර දෙන ලෙස ඉල්ලීය. ඍෂිවරයා දුන් වරමකට අනුව රජුගේ එක් බිරිඳකට පුත්‍රයකු ඉපදිණි. අනෙක් බිරිඳ වූ සුමනා පුහුලක් බිහි කළාය. පසු දින මේ පුහුල විවර වී හැට දහසක් පුත්තු පහළ වූහ.

මේ දරුවන් උස්මහත් වූ පසු අශ්වමේධ යාගය සිදුකොට ශක්‍රයා දෙව් ලොවින් පන්නා දැමීමට තරම් සාගර රජු බලවත් විය. යාගය සඳහා වූ අශ්වයාට රිසිසේ එහා මෙහා ඇවිදීමට රජතුමා ඉඩ දුන්නේය. සාගරගේ අදහස දැන සිටි ශක්‍රයා අසුර වෙස් ගෙන අශ්වයා අසුර ලොවට පන්නා දැමීය. කපිල ඍෂිවරයා භාවනා කරමින් සිටි තැනට වී අශ්වයා තණ කමින් සිටියේය. යාගය පවත්වන බ්‍රාහ්මණයා කලබල විය. යාගයට ගත් අසු නැති වීමෙන් රාජ්‍යයට මහත් විපත් පැමිණේ යැයි රජතුමා කියා සිටියේය. අසු සෙවීම සඳහා අසුර ලොවට යන ලෙස සාගර සිය පුතුන් හැට දහසට නියම කළේය. ඔවුහු සැතපුම් දහඅට ලක්ෂයක් යටට පොළොව හෑරූහ. එහෙත් අශ්වයා සොයා ගැනීමට ලැබුණේ නැත. සෑම තැනක්ම සෝදිසි කළ ඔවුන්ට කපිල ඍෂිවරයා ළඟ තණකමින් සිටි අශ්වයා දැක ගන්නට ලැබුණේය. සෘෂිවරයා විසින් මේ අශ්වයා සොරකම් කරන්නට ඇතැයි සිතූ කුමාරවරු ඔහු මරා දැමීම සඳහා වටකර ගත්හ. ඍෂිවරයා කෝපයෙන් ඔවුන් දෙස බැලීය. ඔහුගේ දෑසින් පිටවූ ගින්නෙන් කුමාරවරු දැවී අළු බවට පත්වූහ. සාගර රජු ඔහුගේ පුතුන් සෙවීම සඳහා අත්සුමන් නම් මුණුබුරා පාතාලයට යැවීය. කපිල ඍෂිවරයාගේ අසපුවට පැමිණි අත්සුමන්ට එහිදී අශ්වයා දැක ගැනීමට ලැබුණි. ඍෂිවරයාට වැඳ නමස්කාර කර අපගේ මාමාවරුන් හැට දහස දෙනා ගැන දන්නේදැයි විමසුවේය. අත්සුමන්ගේ ආචාරශීලීභාවය දුටු සෘෂිවරයා ඔවුන්ට සිදුවූ දේ කීවේය. ගංගා නම් ගඟ ඔවුන්ගේ අළු උඩින් ගලන්නට සැලැස්සුවහොත් ඔවුන්ට යළි පණ ලැබෙන බවද කීවේය. අත්සුමන් කුමරු සෘෂිවරයාට ස්තූති කොට අශ්වයාද දක්කා ගෙන අයෝධ්‍යාවට ගියේය.

ඉන්පසු සාගර රජු සිය පුතුන්ට පණ ලබාදීම සඳහා ගංගානම් ගඟ අසුර ලොවට ගැලීමට ක්‍රමයක් සෙවීමෙහි නිරත විය. අවුරුදු තිස් දහසක් වූ සාගර රජුගේ රාජ්‍ය කාලය තුළ එය කළ නොහැකි විය. ඒ කාර්යය තම මුනුපුරාට පැවරූ රජතුමා පරලොව සැපත් විය. අත්සුමන් හෝ ඔහුගේ පුත් දිලීප හෝ එම කාර්යය කිරීමට අපොහොසත් විය. දිලීප මිය ගියේ තම පුත් භගීරථට එම කාර්යය පවරමිනි. භගීරථ ඍෂිවරයෙකු නිසා විවිධ දුෂ්කර යාග හෝමාදිය කර මහා බ්‍රහ්මගේ සිත දිනාගත්තේය. ගංගා දේවිය මිනිස් ලොවට එවීමට මහා බ්‍රහ්ම කැමති විය. නමුත් ගංගා එක්වරම මිනිස් ලොවට බැසීමෙන් ඇතිවන කම්පනය මහ පොළොවට දරා ගත නොහැකිය. මේ නිසා ශිව දෙවිඳුගේ සිත් ගෙන ඔහුගේ කෙස් කළඹ මත ගංගා වැටීමට සැලැස්විය යුතු යැයි මහා බ්‍රහ්ම දන්වා සිටියේය. එය ඇසූ භගීරථ තවදුරටත් දුෂ්කර ක්‍රියාවන්හි යෙදෙමින් ශිව දෙවි පහදවා ගත්තේය. එතුමාගේ හිස මතට ගංගා බැස්සවීමට ශිව දෙවි කැමති කරවා ගත්තේය. මහා බ්‍රහ්ම ගංගාට අණ කළේය. නමුත් මිනිස් ලොව ජීවිතය ගැන සතුටට පත් නොවූ ගංගා ශිව දෙවියන් සහ මුළු පොළෝ තලයන් යට කරගෙන යනවා කියා සිතා මහත් වේගයෙන් මිනිස් ලොව කරා ගමන් කරන්නට වූවාය. නමුත් මහමෙර කරා ළඟා වූ ශිව දෙවියන්ගේ බලය ඇයට වැටහුණි. ගංගා සිය කෙස් වැටියට වැටෙන ලෙස ශිව දෙවි අධිෂ්ඨාන කළේය. නිසි මගක් සොයාගත නොහැකි වූ ගංගා ශිවගේ කෙස් වැටිය තුළ ඒ මේ අත කරකැවෙන්නට වූවාය. ඇය තුළ තිබූ උදාරම් ගති හා සැඩ පරුෂ ගති මර්දනය විය. ඇය ශිව දෙවිඳුගේ කෙස් වැටියෙන් මුදාගැනීම සඳහා තවදුරටත් යාග හෝග කිරීමට භගීරථට සිදුවිය. ශිව දෙවියන්ගේ කෙස් වැටියෙන් මිදුණු ගංගා පොළොව මත වැටී ඉන්දියාවේ කුඩා ගංගා ලෙස ඒ මේ අත විසිර

ගියාය. ශුද්ධ වූ ගංගා ජලය අළු සෝදාගෙන ගමන් කරත්ම සාගර රජුගේ දරුවෝ සැටදහසක් දෙනා යළි උපත ලැබූහ.