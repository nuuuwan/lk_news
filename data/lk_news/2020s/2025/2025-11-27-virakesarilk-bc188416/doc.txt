இலங்கைக்கு சிவப்பு எச்சரிக்கை ! பல பகுதிகளில் காற்றுடன் கூடிய கடும்மழை : உயிரிழப்பு 39 ஆக அதிகரிப்பு !

நாட்டில் நிலவும் கடும் மழை, வெள்ளம் மற்றும் பலத்த காற்று காரணமாக ஏற்பட்ட அனர்த்தங்களில் சிக்கி இதுவரை 39 பேர் உயிரிழந்துள்ளதாக அனர்த்த  முகாமைத்துவ மத்திய நிலையம்  அறிவித்துள்ளது.

மேலும் 10 பேர் காயமடைந்துள்ளதுடன், 14 பேர் காணாமல் போனவர்களாக பதிவு செய்யப்பட்டுள்ளனர்.

புதிய மதிப்பீடுகளின்படி, 17 மாவட்டங்களில் உள்ள 79 பிரதேச செயலாளர் பிரிவுகளுக்குட்பட்ட 4,000 க்கும் மேற்பட்ட மக்கள் கடும் மழை, வெள்ளப்பெருக்கு மற்றும் பலத்த காற்றால் பாதிக்கப்பட்டுள்ளனர். சீரற்ற வானிலை காரணமாக மூன்று வீடுகள் முழுமையாக அழிந்துள்ளதுடன், 381 வீடுகள் பகுதியளவில் சேதமடைந்துள்ளதாக அனர்த்த முகாமைத்துவ மத்திய நிலையம் தெரிவித்துள்ளது.

தற்போது 41 குடும்பங்களை தற்காலிகமாக தங்க வைக்க 5 பாதுகாப்பு முகாம்கள் திறக்கப்பட்டுள்ளன.

தேசிய கட்டிடம் ஆராய்ச்சி நிறுவனம் (NBRO) இன்று பல பகுதிகளுக்கு ‘Level-3’ சிவப்பு நிற மண்சரிவு எச்சரிக்கையை வெளியிட்டுள்ளது.

இச்சிவப்பு எச்சரிக்கை நாளை வெள்ளிக்கிழமை (28) காலை 9 மணி வரை அமுலில் இருக்கும்.

பதுளை மாவட்டம்: பதுளை, ஹாலிஎல, கந்தஹெட்டிய, பசறை, மீகஹகிவுல, ஊவா பரணகம, வெலிமடை

கண்டி மாவட்டம்: பாத்தஹெவஹெட்ட, உடபலத்த, கங்காவத்த கோரலை, மடதும்பர, தெல்தோட்ட, தொலுவ, அக்குரணை, உடுதும்பர, மினிப்பே, கங்கா இஹல கோரலை

மாத்தளை மாவட்டம்: யட்டவத்த, உக்குவெல்ல, இரத்தோட்ட, நாவுல, வில்கமுவ, அம்பங்கங்க கோரலை, பல்லேபொல, லக்கல பல்லேகம, மாத்தளை

நுவரெலியா மாவட்டம்: கொத்மலை மேற்கு, கொத்மலை கிழக்கு, நுவரெலியா, வலப்பனை, மத்துரட்டை, ஹங்குரன்கெத்த, நில்தண்டஹின்ன

இதேவேளை, கொழும்பு உள்ளிட்ட பல பகுதிகளில் மினி சூறாவளி காற்று வீசி வருகின்றதால் பொதுமக்கள் தேவையற்ற பயணங்களை தவிர்த்து பாதுகாப்பான இடங்களில் இருக்குமாறு அனர்த்த முகாமைத்துவ மத்திய நிலையம் கேட்டுக்கொண்டுள்ளது.