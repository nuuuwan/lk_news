இலங்கையர் தினத்தை பொதுவான ஒரு தேசிய நிகழ்வாக்க வேண்டும் - தேசிய சமாதானப்  பேரவை

சகல சமூகங்களையும் ஒன்றாகக் கொண்டு வருவதற்கான தளமேடையாக கொழும்பில் இலங்கையர் தினக் கொண்டாட்டங்களை (டிசம்பர் 12 - 14) நடத்துவதற்கான திட்டங்களை அரசாங்கம் முன்னெடுத்திருக்கின்றது. அமைச்சரவையினால்  அங்கீகரிக்கப்பட்ட இந்த நிகழ்வு ஐக்கியத்தை மேம்படுத்துவதை நோக்கமாகக் கொண்டது.

அண்மையில் ஜனாதிபதிஅநுர குமார திசாநாயக்க  தமிழ்க் கட்சிகளையும் முஸ்லிம் கட்சிகளையும் அழைத்து இலங்கையர் தினத்துக்கான ஏற்பாடுகள் குறித்து விளக்கம் அளித்தமை ஆக்கபூர்வமான ஒரு நடவடிக்கையாகும்.  இத்தகைய ஊடாட்டங்கள் நம்பிக்கையைப் பலப்படுத்துவதுடன் எல்லோரும் இந்த நாட்டுக்கு சொந்தமானவர்கள் என்ற உணர்வையும் விரிவாக்கும்.

இன, மத மற்றும் கலாசார அடையாளங்களுக்கு அப்பால் தாங்கள் அரவணைக்கப்படுவதாகவும் மதிக்கப்படுவதாகவும் சகல குடிமக்களும் உணரக்கூடிய வெளியை உருவாக்குவதே இலங்கையர் தின நிகழ்வின் பின்னணியில் உள்ள நோக்கு ஆகும்.

நாட்டின் பல்வகைமையை முழுமையாகப் பிரதிபலிக்கக்கூடியதாக இந்த நிகழ்வில் எதிரணி கட்சிகளையும் சிவில் சமூக அமைப்புக்களையும் உள்வாங்குவது மிகவும் முக்கியமானது என்று தேசிய சமாதானப்  பேரவை நம்புகிறது.

மிகவும் நெருக்கடியான மோதல் காலகட்டத்தில் கூட நல்லிணக்கத்தையும் சமூகங்களுக்கு இடையிலான ஊடாட்டத்தையும் சிவில் சமூக அமைப்புக்கள் உறுதியாக ஆதரித்துச் செயற்பட்டன. இலங்கையர் தினம் மேம்படுத்துவதற்கு நோக்கம் கொண்டிருக்கும் பண்புகளை சிவில் சமூக  அமைப்புக்கள் உயர்வாக மதித்துக் கடைப்பிடித்து  வந்திருக்கின்றன.

அந்த அமைப்புக்களின் அனுபவம், சமூகத்தின் அடிமட்டங்களில் அவற்றின் பிரசன்னம் மற்றும் சமூகங்களுக்கு இடையில் உறவுப் பாலங்களை கட்டியெழுப்புவதில் அவற்றின் நீண்டகாலச் செயற்பாடுகள் ஆகியவை  இலங்கையர் தினம் போன்ற தேசிய முன்முயற்சிகளின் வெற்றிக்கு வளமான  பங்களிப்பைச் செய்யக்கூடிய  ஒரு உன்னதமான அந்தஸ்தை அவற்றுக்கு கொடுத்திருக்கின்றன.

ஐக்கிய நாடுகள் பாதுகாப்பு சபையின் 1325 தீர்மானத்தின் 25 வது ஆண்டு நிறைவை முன்னிட்டு தேசிய சமாதானப் பேரவையுடனும் சுதந்திரமானதும் நேர்மையானதுமான தேர்தல்களுக்கான  மக்கள் செயற்பாட்டு அமைப்புடனும் (பவ்ரல்) சேர்ந்து போரினால் பாதிக்கப்பட்ட பெண்கள் சங்கம் அண்மையில் ஏற்பாடு செய்திருந்த நிகழ்வில் உரையாற்றிய வெளியுறவு அமைச்சர் விஜித ஹேரத் தேசிய சவால்களைக் கையாளுவதில் சிவில் சமூகம் அரசாங்கத்தின் ஒரு நேச அணியாக இருக்க முடியும் என்பதை ஏற்றுக்கொண்டார்.

சிவில் சமூகத்துடன் சேர்ந்து செயற்படுவதற்கான  விருப்பம் தொடர்பில் அவர் காண்பித்த சமிக்ஞை சிவில் சமூகத்துடனான உறவுகளைப் பொறுத்தவரை, தொலைவில் இருந்து பேச்சுவார்த்தையை நடத்துவதுடன் மட்டுப்படுத்தப்பட்ட ஒத்துழைப்புத் தொடர்பைப் பேணும் நிலையில் இருந்து அரசாங்கம் நகரக்கூடிய சாத்தியத்தை  உணர்த்துகிறது.

இந்த நேர்மறையான நகர்வை வலுப்டுத்துவதற்கு சிறந்த ஒரு சந்தர்ப்பமாக இலங்கையர் தினம் அமைகிறது என்று நாம் நம்புகிறோம். இந்த நிகழ்வு அதன் நோக்கத்தை சாதிக்க வேண்டுமானால், அது கொண்டாடுவதற்கு நாட்டம் கொண்டிருக்கும் கோட்பாடுகளை பிரதிபலிக்கக்கூடியதாக அதன் திட்டமிடலும் நடைமுறைப்படுத்தலும் அமைய வேண்டியது அவசியமாகும்.

அதனால், இலங்கையர் தினத்துக்கான ஏற்பாடுகள் முன்னெடுக்கப்பட்டுவரும் நிலையில் சிவில் சமூக  அமைப்புக்களை ஒரு கட்டமைக்கப்பட்ட முறையில் ஈடுபடுத்த வேண்டும் என்று அரசாங்கத்தை நாம் வலியுறுத்துகிறோம். ஒத்துழைப்பின் அடிப்படையிலான ஒரு அணுகுமுறை, நல்லிணக்கம்  என்பது அரசாங்கத்தின் குறிக்கோள் மாத்திரமல்ல, பொதுவான தேசிய முயற்சி என்பதை வெளிக்காட்டும்.