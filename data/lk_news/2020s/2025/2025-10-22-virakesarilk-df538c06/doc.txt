ஆடவர் உலகக் கிண்ணத்துக்கான அரங்குகளின் புனரமைப்பு காரணமாக லங்கா பிறீமியர் லீக் இந்த வருடம் இல்லை

இந்த வருடம் நடத்துவதற்கு ஏற்கனவே திட்டமிடப்பட்டிருந்த லங்கா பிறீமியர் லீக் (Lanka Premier League) போட்டி நடைபெறாது என ஸ்ரீலங்கா கிரிக்கெட் (SLC - இலங்கை கிரிக்கெட் நிறுவனம்) அறிவித்துள்ளது.

இலங்கையும் இந்தியாவும் அடுத்த வருடம் பெப்ரவரி, மார்ச் மாதங்களில் இணைந்து நடத்தும் ஐசிசி ஆடவர் உலகக் கிண்ண கிரிக்கெட் 2026 போட்டிக்கு முன்கூட்டியே தயாராக வேண்டும் என்ற விரிவான தேவையை கவனமாக பரிசீலித்த பிறகு இந்த முடிவை ஸ்ரீலங்கா கிரிக்கெட் எடுத்துள்ளது.

சர்வதேச கிரிக்கெட் பேரவையின் (ICC) வழிகாட்டல்கள் பிரகாரம் 20 அணிகள் கொண்ட உலகக் கிண்ணப் போட்டிகள் நடைபெறவுள்ள அனைத்து விளையாட்டரங்குகளும் பிரதான சர்வதேச போட்டிக்கான தேவைகளைப் பூர்த்தி செய்ய மிக உயரிய சர்வதேச தரத்தில் இருக்க வேண்டும்.

இதற்கு அமைய லங்கா பிறீமியர் லீக்கின் 2025 அத்தியாயத்தை மிகவும் பொருத்தமான காலத்திற்கு மாற்ற ஸ்ரீலங்கா கிரிக்கெட் முடிவு செய்துள்ளது. இது உலகக் கிண்ணத்திற்கு முன்னதாக மைதானங்களின் தயார் நிலையை உறுதி செய்வதில் முழு கவனம் செலுத்த வழிவகுக்கிறது.

இந்த முடிவு நாட்டில் வெற்றிகரமான போட்டியை நடத்துவதற்கு மைதான உட்கட்டமைப்பை உயர்நிலை ஆக்குவதற்கும் மேம்படுத்துவதற்கும் போதுமான காலத்தை வழங்கும் என்று SLC நம்புகிறது.

வீரர்களுக்கான வசதிகளை மேம்படுத்துதல் மற்றும் நவீனமயமாக்கல். இதில் உடை மாற்றும் அறைகள் மற்றும் பயிற்சி பகுதிகள் ஆகியவை அடங்கும்,

உலகளாவிய ஊடக ஒளிபரப்பின் தேவைகளைப் பூர்த்தி செய்யும் வகையில் ஊடக நிலையம் உட்கட்டமைப்பை மேம்படுத்துதல்,

பல நாடுகள் பங்கேற்கும்   இதுபோன்ற   போட்டிக்கு   அவசியமான பொதுவான இடத் தேவைகளை மேம்படுத்துதல் ஆகிய விடயங்களில் ஸ்ரீலங்கா கிரிக்கெட் முக்கிய கவனம் செலுத்தி வருகிறது.

பிரதான சர்வதேச கிரிக்கெட் போட்டிக்கு முன்னதாக இலங்கையில் தற்போது மூன்று சர்வதேச அரங்குகளின் வசதிகளை உயர்நிலைப் படுத்தல் மற்றும் மேம்படுத்தல் பணிகள் நடைபெற்று வருகின்றன.

இந்த மூன்று விளையாட்டரங்குகளில் கொழும்பில் உள்ள ஆர். பிரேமதாச சர்வதேச கிரிக்கெட்  (RPICS) விளையாட்டரங்கும் ஒன்றாகும்.

ஐசிசி மகளிர் உலகக் கிண்ணத்தில் 11 போட்டிகளுக்கு இந்த விளையாட்டரங்கு ஒதுக்கப்பட்டுள்ளதால் அதன் புனரமைப்பு பணிகளை SLC தற்காலிகமாக நிறுத்தியது.

ICC மகளிர் உலகக் கிண்ணம் 2025 நிறைவடைந்ததும் ஆர். பிரேமதாச சர்வதேச விளையாட்டரங்கில் புனரமைப்பு பணிகள் உடனடியாக தொடரும் என ஸ்ரீலங்கா கிரிக்கெட் நிறுவனம் தெரிவித்துள்ளது.