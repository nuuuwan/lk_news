சிறந்த திட்டங்களுக்கு முழுமையான ஒத்துழைப்பு வழங்குவோம் - திலித் ஜயவீர

நாட்டின் பொருளாதார பிரச்சினைகளுக்கு தீர்வு காண்பதற்கான வேலைத்திட்டங்களை முன்னெடுக்காமல்  போதைப்பொருள் ஒழிப்பு நடவடிக்கை வெற்றியளிக்காது. சிறந்த திட்டங்களுக்கு முழுமையான ஒத்துழைப்பு வழங்குவோம் என சர்வஜன  சக்தியின்  பாராளுமன்ற உறுப்பினர் திலித் ஜயவீர தெரிவித்தார்.

பாராளுமன்றத்தில்   வெள்ளிக்கிழமை (21) நடைபெற்ற   2026 ஆம் ஆண்டுக்கான வரவு - செலவுத் திட்டத்தில்   கிராமிய அபிவிருத்தி, சமூக பாதுகாப்பு மற்றும்  சமூக வலுவூட்டல் அமைச்சு மற்றும்  கடற்றொழில், நீரியல் வளங்கள் மற்றும்  கடல் வளங்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

அரசியல் எண்ணங்களை ஒரு பக்கத்தில் வைத்துவிட்டு பொருளாதாரம் தொடர்பான பிரச்சினைகளுக்கு தீர்வுகள் தொடர்பில் கவனம் செலுத்த வேண்டும். நிகழ்ச்சி நிரல்கள் இன்றி அரசாங்கம் பொருளாதார தீர்வுகளுக்கு நடவடிக்கை எடுக்குமாக இருந்தால் அதற்கு நாங்கள் போதுமான ஒத்துழைப்பை வழங்குவோம்.

தங்காலையில் ஜனாதிபதி  நேற்று கூட்டமொன்றை நடத்தினார். சுற்றுலாதுறையை அபிவிருத்தி செய்ய வேண்டிய தெற்கு கடற்கரையை அண்மித்த பகுதிலேயே அந்தக் கூட்டம் நடத்தப்பட்டது. நாட்டில் பிரதான பிரச்சினையாக போதைப் பொருள் இருப்பதை போன்றே அது காட்டப்படுகின்றது. அரசாங்கத்திற்கு முன்னால் செல்ல வேண்டுமென்றால் ஏதாவது இருக்க வேண்டும்.

போதைப்பொருள் விடயத்தை பிடித்துக்கொண்டு போகின்றனர். இதன் இறுதி பெறுபேறு என்ன என்பதனை இப்போதே கூறலாம். அதாவது இந்த நாட்டில்  பொருளாதார பிரச்சினைகளுக்கு தீர்வு காணாமல் இளைஞர்களுக்கு எதிர்பார்ப்புகளை உருவாக்காமல், இதனை செய்ய முடியாது. இவ்வாறான பொய்யான வேலைகளை நிறுத்த வேண்டும்.

இந்த அரசாங்கத்தின் கொள்கைப் பிரகடனத்தில் தொழில் முயற்சி என்ற வசனத்தை உள்ளடக்கியிருந்தாலும் அது தொடர்பான நடவடிக்கைகள் முன்னெடுக்கப்படாமல் நாட்டை முன்னால் கொண்டு செல்ல முடியாது. தொழில்முயற்சியாண்மை என்ற சிந்தனையை உருவாக்கும் நாளிலேயே மக்கள் போதைப் பொருளில் இருந்து நீங்குவர், ஒரே இனமாக முன்னால் வருவர் என்றார்.