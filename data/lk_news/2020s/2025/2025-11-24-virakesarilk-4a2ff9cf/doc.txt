பாடசாலை மாணவர்கள் என்பவர்கள் முதிர்ச்சியடையாத பருவத்தினர் ; அவர்களை எந்தவிதமான கோட்பாடுகளின் அடிப்படையிலும் பிரித்துப் பார்ப்பது பொருத்தமாகாது - காதர் மஸ்தான்

முஸ்லிம் மாணவர்களின் நலனை கருத்திற்கொண்டு கல்விப்பொதுத் தராதர சாதாரண மற்றும் உயர்தர பரீட்சைக்கான திகதிகளை நிர்ணயிக்கும்போது புனித நோம்பு காலத்துக்கு முன்பு அல்லது பின்னர் நடத்துதற்கு நடவடிக்கை எடுக்கப்பட வேண்டும் என வன்னி மாவட்ட உறுப்பினர் காதர் மஸ்தான் தெரிவித்தார்.

பாராளுமன்றத்தில்  திங்கட்கிழமை (24) நிலையியற் கட்டளை 27 2இன் கீழ் கேள்வி எழுப்பி உரையாற்றுகையிலேயே இவ்வாறு தெரிவித்தார்.

சகல மாணவர்களுக்கும் சமமான கல்வி என்பது நமது கோட்பாடாகும். பாடசாலை மாணவர்கள் எச் சந்தர்ப்பங்களிலும் சமமாக வாய்ப்புக்கள் அடையக் கூடியதாக இருத்தல் வேண்டும். மிகவும் பின்தங்கிய பிரதேசங்களில் கற்கும் மாணவர்கள் சொல்லொனா துயரங்களுக்கும் இன்னல்களுக்கும் மத்தியில் கற்கின்றனர்.

அவர்கள் மனோநிலை பாதிக்கப்படாமல் இருப்பதை நாம் உறுதி செய்து கொள்ள வேண்டியது நமது கடமையும், மிக முக்கியமான பொறுப்புமாகும் என கருதுகின்றேன்.

காலணிகள் கற்றல் உபகரணங்கள் கஷ்டப் பிரதேச பாடசாலைகள் அல்லாத பாடசாலைகளில் கற்கின்ற மிகவும் வறுமைக்கோட்டிற்கு உட்பட்ட மாணவர்களுக்கு வழங்கப்படவில்லை என்பதை அறிவீர்களா? அவ்வாறான மாணவர்கள் உள ரீதியாக பாதிக்கப்படுவதுடன் அவர்களது உரிமையும் மறுக்கப்படுகிறது என்பதை அறிவீர்களா?

பாடசாலை மாணவர்கள் என்பவர்கள் முதிர்ச்சியடையாத பருவத்தினர். அவர்களை எந்தவிதமான கோட்பாடுகளின் அடிப்படையிலும் பிரித்துப் பார்ப்பது பொருத்தமாகாது.

பாடப் புத்தகங்கள், சீருடை துணி வழங்குதல் போன்று எவ்வகையான சலுகைகளாக இருந்தாலும் அனைத்து மாணவர்களுக்கும் சமமான முறையில் எதிர் வரும் காலங்களில் அனைவருக்கும் கிடைக்கும் வகையில் இத்திட்டங்கள் செயல்படுத்துவதற்குரிய முடிவுகள் எடுக்க முடியுமா?

அதேவேளை, இந்த வருடத்திற்கான கல்வி பொதுத் தராதர சாதாரண தர பரீட்சை திட்டமிடப்பட்டுள்ள காலப்பகுதியானது முஸ்லிம்களின் புனித நோன்புக் காலம் என்பதை அறிவீர்களா? இந்தக் காலப்பகுதியானது முஸ்லிம் மாணவர்களின் பரீட்சை செயற்பாடுகளில் தாக்கம் செலுத்தும் என்பதை அறிவீர்களா? நோன்புக் காலங்களில் பரீட்சைக்கு சமூகம் அளிப்பதில் உள்ள சிரமங்களை அறிவீர்களா? எதிர் காலத்தில் பரீட்சை திகதி தீர்மானிக்கும் போது இவைகளை கருத்தில் எடுப்பீர்களா?

இரவில் கண் விழித்து வணக்கம் செய்ய வேண்டிய தேவைகள் இருப்பதால் படிப்பதற்குரிய சந்தர்ப்பம் குறைகிறது. இது பெறுபேற்றில் பாரிய தாக்கத்தை ஏற்படுத்தும் என்பதை கருத்தில் எடுத்து குறித்த பரீட்சையினை நோன்புக் காலத்திற்கு முன்னரோ அல்லது பின்னரோ நடத்துவதற்கு ஏற்பாடு செய்யப்படுவதன் மூலம் மாணவர்கள் பதற்றம் இல்லாமல் நிதானமாக பரீட்சைக்கு முகம் கொடுக்க கூடிய சூழ்நிலை உறுதிசெய்ய முடியுமா? என கேட்கிறேன் என்றார்.