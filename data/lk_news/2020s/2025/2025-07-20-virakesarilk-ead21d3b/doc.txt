நாரம்மலயில் விபத்து ; இரண்டு கைக்குழந்தைகள் உட்பட மூவர் உயிரிழப்பு

நாரம்மல பொலிஸ் பிரிவிற்குட்பட்ட நாரம்மல - கிரிஉல்ல வீதியில் நேற்று சனிக்கிழமை (19) பிற்பகல் இடம்பெற்ற துயர விபத்தில் இரண்டு கைக்குழந்தைகள் உட்பட மூன்று பேர் உயிரிழந்துள்ளனர்.

கரொன்று வீதியை விட்டு விலகி வலது பக்கத்தின் எதிர் திசையில் பயணித்த பஸ் ஒன்றின் மீது நேருக்கு நேர் மோதியதில் இந்த விபத்து இடம்பெற்றுள்ளது.

உயிரிழந்தவர்களில் மஹாவ, திவுல்லாவ பகுதியைச் சேர்ந்த 38 வயதுடைய காரின் சாரதியும், 9 மாதங்கள் மற்றும் 11 மாதங்களுடைய இரண்டு பெண்குழந்தைகளும் அடங்குவர்.

விபத்தில் காயமடைந்த பஸ் சாரதி, நடத்துனர் மற்றும் பயணி ஒருவரும் காயமடைந்து தம்பதெனியா வைத்தியசாலையில் சிகிச்சை பெற்று வருகின்றனர்.

இதேவேளை, வெல்லவ பொலிஸ் பிரிவின் வாரியப்பொல - கும்புக்கெடே வீதியில் உள்ள கபுஹேன பகுதியில் மற்றொரு விபத்து இடம்பெற்றுள்ளது.

கும்புக்கெடே நோக்கிச் சென்ற லொறி பாதாரசி ஒருவர் மீது மோதியதில் அவர் சம்பவ இடத்திலேயே உயிரிழந்துள்ளார்.

உயிரிழந்தவர் கனேவத்த பகுதியைச் சேர்ந்த 48 வயதுடைய பெண் என அடையாளம் காணப்பட்டுள்ளார்.

கேகாலை பொலிஸ் பிரிவுக்குட்பட்ட கொழும்பு - கண்டி வீதியில் 85 ஆம் மைல்கட்டை அருகில் இடம்பெற்ற விபத்தில் மோட்டார் சைக்கிளை செலுத்தி சென்றவர் உயிரிழந்துள்ளார்.

கண்டி நோக்கிச் சென்ற லொறி, அதே திசையில் சென்ற மோட்டார் சைக்கிளை முந்திச் செல்ல முயன்றபோது இந்த விபத்து சம்பவம் இடம்பெற்றுள்ளது.

மோட்டார் சைக்கிளை செலுத்திச் சென்ற அஸ்ஸபிட்டியவைச் சேர்ந்த 50 வயதுடைய பெண் காயமடைந்து கேகாலை வைத்தியசாலையில் அனுமதிக்கப்பட்ட பின்னர் உயிரிழந்துள்ளார்.