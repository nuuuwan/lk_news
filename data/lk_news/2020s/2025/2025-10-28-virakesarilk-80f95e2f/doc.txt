“மிதிகம லசா” படுகொலை ; பின்னணியில் இருப்பது “டுபாய் லொக்கா” என்பவரா?

“மிதிகம லசா” என அழைக்கப்படும் வெலிகம பிரதேச சபையின் தவிசாளர் லசந்த விக்கிரமசேகர ஹேவத்  என்பவர் ஒக்டோபர் 22 ஆம் திகதி காலை வெலிகம பிரதேச சபை அலுவலகத்தில் வைத்து சுட்டுக்கொலை செய்யப்பட்ட சம்பவம் தொடர்பில் கைதுசெய்யப்பட்டு நீதிமன்ற உத்தரவின் கீழ் பொலிஸ் தடுப்பு காவலில் வைக்கப்பட்டுள்ள பிரதான துப்பாக்கிதாரியிடம் நடத்தப்பட்ட விசாரணைகளில் பல தகவல்கள் வெளியாகியுள்ளதாக பொலிஸார் தெரிவித்தனர்.

“மிதிகம லசா” என அழைக்கப்படும் வெலிகம பிரதேச சபையின் தவிசாளர் லசந்த விக்கிரமசேகர ஹேவத்  என்பவர் ஒக்டோபர் 22 ஆம் திகதி காலை வெலிகம பிரதேச சபை அலுவலகத்தில் வைத்து சுட்டுக்கொலை செய்யப்பட்டார்.

இது தொடர்பில் பொலிஸாரால் மேற்கொள்ளப்பட்ட விசாரணையில் “மிதிகம லசா” படுகொலையுடன் தொடர்புடைய பிரதான துப்பாக்கிதாரி  மஹரகம - நாவின்ன பகுதியில் வைத்து கடந்த ஞாயிற்றுக்கிழமை (26) கைதுசெய்யப்பட்டார்.

கைதுசெய்யப்பட்ட பிரதான துப்பாக்கிதாரி  கொழும்பு நீதிமன்றில் ஆஜர்படுத்தப்பட்டதையடுத்து அவரை 72 மணி நேரம் பொலிஸ் தடுப்பு காவலில் வைக்க நீதவான் உத்தரவிட்டார்.

இவ்வாறு பொலிஸ் தடுப்பு காவலில் வைக்கப்பட்டுள்ள பிரதான துப்பாக்கிதாரியிடம் நடத்தப்பட்ட விசாரணைகளில், “மிதிகம லசா” படுகொலை தொடர்பில் பல தகவல்கள் வெளியாகியுள்ளன.

பாதாள உலக கும்பலைச் சேர்ந்த “டுபாய் லொக்கா” என்பவரின் தலைமையில் இந்த துப்பாக்கிச் சூடு நடத்தப்பட்டுள்ளதாக பிரதான துப்பாக்கிதாரி பொலிஸாரிடம் வாக்குமூலம் வழங்கியுள்ளார்.

அத்துடன், “மிதிகம லசா” என்பவரை கொலை செய்வதற்கு பிரதான துப்பாக்கிதாரிக்கு 15 இலட்சம் ரூபா பணம் கொடுக்கப்பட்டுள்ளதாகவும் பொலிஸ் விசாரணையில் தெரியவந்துள்ளது.

இது தொடர்பில் கொழும்பு பொலிஸ் குற்றப் புலனாய்வு திணைக்கள அதிகாரிகள் விசாரணைகளை மேற்கொண்டு வருகின்றனர்.