ஆசிய இளையோர் விளையாட்டு விழாவில் இலங்கைக்கு 5ஆவது வெண்கலம்; முப்பாய்ச்சிலில் டிலினி வென்றுகொடுத்தார்

பஹ்ரெய்ன் தேசிய விளையாட்டரங்கில் இன்று ஞாயிற்றுக்கிழமை (26) இரவு நடைபெற்ற பெண்களுக்கான முப்பாய்ச்சல்  போட்டியில்   இலங்கையின் டிலினி நெத்சலா ராஜபக்ஷ வெண்கலப் பதக்கத்தை வென்றெடுத்தார்.

முப்பாய்ச்சலுக்கான தனது இரண்டாவது முயற்சியில் 12.31 மீற்றர் தூரத்தைப் பாய்ந்ததன் மூலம் டிலினி நெத்சலா ராஜபக்ஷ வெண்கலப் பதக்கத்தை வென்றெடுத்தார்.

அவர் முதலாவது முயற்சியில் 12.26 மீற்றர் தூரத்தையும் 3ஆவது   முயற்சியில் 12.11 மீற்றர் தூரத்தையும் 4ஆவது முயற்சியில் 11.93 மீற்றர் தூரத்தையும் 5ஆவது முயற்சியில் 12.28 மீற்றர் தூரத்தையும் கடைசி முயற்சியில் 12.21 மீற்றர் தூரத்தையும் பதிவுசெய்தார்.

அப் போட்டியில் சீன வீராங்கனை இக்கிங் ஸீ (13.28 மீற்றர்) தங்கப் பதக்கத்தையும் சைனீஸ் தாய்ப்பே வீராங்கனை ஸி-யுன் ஸெங் (12.36 மீற்றர்) வெள்ளிப் பதக்கத்தையும் வென்றெடுத்தனர்.

டிலினி நெத்சலா வென்றெடுத்த பதக்கத்துடன் 3ஆவது ஆசிய இளையோர் விளையாட்டு விழாவில் இலங்கையின் பதக்க எண்ணிக்கை 6ஆக உயர்ந்துள்ளது.

மெய்வல்லுநர் போட்டிகளில் இலங்கைக்கு ஒரு தங்கப் பதக்கமும் 4 வெண்கலப் பதக்கங்களும் கோல்ப் விளையாட்டில் ஒரு வெண்கலப் பதக்கமும் கிடைத்துள்ளது.