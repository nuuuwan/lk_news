வாரியப்பொல வீதி விபத்து : இரண்டு பேர் பலி

வாரியப்பொல பொலிஸ் பிரிவுக்குட்பட்ட பாதெனிய - அனுராதபுரம் வீதியில் வெரெல்ல சந்திபகுதியில், இடம்பெற்ற வாகன விபத்தில் இருவர் உயிரிழந்துள்ளனர்.

அனுராதபுரத்திலிருந்து பாதெனிய நோக்கிச் சென்ற கார், எதிர் திசையில் வந்த லொறியுடன் மோதியதில் இந்த விபத்து நேர்ந்துள்ளது.

விபத்தில் காயமடைந்த காரின் சாரதி, இரு ஆண் பயணிகள் மற்றும் ஒரு பெண் ஆகியோர் வாரியப்பொல வைத்தியசாலையில் அனுமதிக்கப்பட்டனர்.

இதன்போது இரண்டு ஆண் பயணிகளும் உயிரிழந்துள்ளனர். அதேநேரம் காரின் சாரதியும் பெண்ணும் மேலதிக சிகிச்சைகளுக்காக குருநாகல் வைத்தியசாலையில் அனுமதிக்கப்பட்டுள்ளனர்.

உயிரிழந்தவர்கள் தெரணியகல, பொல்வத்தை பகுதியைச் சேர்ந்த, 15 மற்றும் 61 வயதுடையவர்கள் என தெரியவந்துள்ளது.

சடலம் வாரியப்பொல வைத்தியசாலையின் பிரேத அறையில் வைக்கப்பட்டுள்ளதுடன், லொறியின் சாரதி கைது செய்யப்பட்டுள்ளார்.