உலக சந்தைப்படுத்தல் மாநாடு 2025 இன் அதிகாரப்பூர்வ வங்கிக் கூட்டாளராக இணைகிறது இலங்கை வங்கி

இலங்கை வங்கியானது இலங்கை சந்தைப்படுத்தல் நிறுவகம் (SLIM) ஏற்பாடு செய்த உலக சந்தைப்படுத்தல் மாநாடு 2025 இன் அதிகாரப்பூர்வ வங்கிக் கூட்டாளராக பெருமையுடன் இணைந்தது.

முதல் முறையாக இலங்கையில் நடத்தப்பட்ட இந்த உலகளாவிய சிறப்புமிக்க நிகழ்வு ‘மவுண்ட் லவினியா ஹோட்டலில்’ நடைபெற்றது.

ஆசிய சந்தைப்படுத்தல் கூட்டமைப்பு, ஆசிய சிறு வியாபாரக் கூட்டமைப்பு மற்றும் உலக சந்தைப்படுத்தல் மாநாட்டின் பிரதிநிதிகள் உட்பட 40 நாடுகளில் இருந்து 150 இற்கும் மேற்பட்ட பிரதிநிதிகள் இதில் பங்கேற்றனர்.

நவம்பர் 13 ஆம் திகதி நடைபெற்ற இரண்டாவது நாளின் முக்கிய உரையை “சந்தைப்படுத்தல் - தேசிய போட்டித்திறனையும் வளர்ச்சியையும் இயக்கும் சக்தி” எனும் தலைப்பில் இலங்கை வங்கியின் தலைவர் கவிந்த டி சொய்சா வழங்கினார்.

அவர் தனது உரையில், தேசிய பொருளாதாரத்தை வலுப்படுத்துவதிலும், புதுமையை ஊக்குவிப்பதிலும், போட்டித்திறனை மேம்படுத்துவதிலும் சந்தைப்படுத்தல் துறைக்கு இருக்கும் முக்கிய பங்கினை வலியுறுத்தினார்.

இந்த மாநாடு உலகளாவிய சிறந்த நடைமுறைகளைப் பகிர்ந்து கொள்ளவும், தொழில்நுட்ப மற்றும் முதலீட்டுத் தொடர்புகளை வளர்த்தெடுக்கவும், புதிய வாய்ப்புகளை உருவாக்கவும் வலுவான தளமாக அமைந்தது.

மேலும், சிறு மற்றும் நடுத்தர தொழில்முயற்சித் துறைகளுக்கு (SME மற்றும் MSME) பயனுள்ள அறிவார்ந்த விடயங்களையும் கற்றல் வாய்ப்புகளையும் வழங்கியது.

இதன் மூலம் இலங்கை, சந்தைப்படுத்தல் துறையில் சிறப்பும் உலகளாவிய ஒத்துழைப்பும் கொண்ட ஒரு வளர்ந்து வரும் மையமாக தன்னை வலுப்படுத்தியுள்ளது.