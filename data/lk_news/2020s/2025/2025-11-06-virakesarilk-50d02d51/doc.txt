இலங்கையில் வயதானோர் அதிகரிப்பு : ஒரு புதிய வளர்ச்சிக்கான வாய்ப்பு

இலங்கை இன்று ஒரு பாரிய சனத்தொகை மாற்றத்தின் சந்திப்பில் நிற்கிறது. சனத்தொகையில் கடந்த சில தசாப்தங்களாக இளைஞர்கள் ஆதிக்கம் செலுத்திய நிலையில், இன்று மெதுவாக முதியோரின் பங்கை நோக்கி நகர்கிறது.

இலங்கையின் மொத்த சனத்தொகை 2 கோடியே 17 இலட்சத்து 81,800 ஆகும். அதில் 60 வயதுக்கு மேற்பட்டோர் 18 சதவீதமாக காணப்படுகின்றனர். 2012 இல் இது வெறும் 25 இலட்சமாக காணப்பட்டது. இன்று 39 இலட்சமாக அதிகரித்துள்ளது. பிறப்பு வீதம் குறைந்து (1.9), இளைஞர்கள் வெளிநாடுகளுக்கு இடம்பெயரும் நிலை அதிகரித்து, இளமையிலிருந்து முதுமை நோக்கி நாட்டின் வடிவம் மாறுகிறது.

“முதியோர் சமூகமே ஒரு நெருக்கடி அல்ல; அது வளர்ச்சியை மறுபரிசீலனை செய்யும் ஒரு வாய்ப்பு.” என பேராசிரியர் லக்ஷ்மன் திசாநாயக்க தெரிவிக்கிறார். சனத்தொகை முதிர்ச்சி பெரும்பாலும் “பொருளாதார சுமை” எனப் பேசப்பட்டாலும், பேராசிரியர் லக்ஷ்மன் அதனை “வெள்ளி பொருளாதாரம்” (Silver Economy) என்ற புதுப் பொருளாதாரக் கோணத்தில் விளக்குகிறார்.

அதாவது, 60 வயதுக்கு மேற்பட்டோரை இலக்காகக்கொண்ட கொண்டு உருவாகும் சுகாதாரம், பராமரிப்பு, தொழில்நுட்பம், சுற்றுலா, காப்பீடு போன்ற துறைகள் இலங்கையின் அடுத்த பொருளாதார முன்னேற்றத்தை முன்னெடுக்கும் திறன் உடையவை.

1. சுகாதாரம் மற்றும் நலத்திட்டம்: முதியோருக்கான வைத்தியசாலைகள், வீட்டு சுகாதார சேவைகள், நீண்டநாள் நோய் முகாமைத்துவம் ஆகிய முதியோர் சமூகத்திற்கான புதிய துறைகள் அடுத்த தசாப்தத்தில் மிகப் பெரிய சந்தையாக மாறும். மேலும் முதியோர் காப்பீடு, மருந்துவ உதவித்திட்டங்கள், சுகாதார ஆலோசனை சேவைகள் போன்றவை தேவைப்படும்.

2.பராமரிப்பு சேவைகள் மற்றும் சமூக ஆதரவு: சிறிய குடும்ப அமைப்புகள் பெருகியதால், பாரம்பரிய குடும்பப் பராமரிப்பு குறைந்துள்ளது. இதற்குப் பதிலாக, முதியோர் இல்லங்கள், வீட்டில் பராமரிப்பு திட்டங்கள், வயோதிபர்களை தத்தெடுத்தல் (Adopt a Grandparent) போன்ற சமூக முயற்சிகள் முக்கியத்துவம் பெறுகின்றன.

3. தொழில்நுட்பம் மற்றும் புதுமை: வயோதிபர்களுக்கு ஏற்ற டிஜிட்டல் கருவிகள், ஸ்மார்ட் வீடுகள், தொலைமருத்துவ பயன்பாடுகள், பயன்பாட்டில் எளிய மொபைல் தீர்வுகள் ஆகியவை வெள்ளி பொருளாதாரத்தின் மையமாக உருவாகும்.

சுகாதார சேவைகள், பராமரிப்பு மையங்கள், தொழில்நுட்ப தீர்வுகள் மற்றும் உதவி சாதனங்கள், முதியோர் சுற்றுலா, ஓய்வு வாழ்வு இல்லங்கள், நிதி ஆலோசனை, காப்பீடு மற்றும் முதலீடு சேவைகள் இவை அனைத்தும் இலங்கையில் 2030க்குள் கோடிக்கணக்கான ரூபாய் மதிப்பிலான புதிய சந்தையாக மாறக்கூடும்.

முதியோர் மக்களுள் 60 சதவீதத்திற்கும் மேல் பெண்களே ஆவர். அவர்கள் நீண்ட நாட்கள் வாழ்ந்தாலும் பெரும்பாலும் குறைந்த வருமானம், குறைந்த சொத்துக்கள், குறைந்த சமூக பாதுகாப்புடன் வாழ்கின்றனர். குறிப்பாக கிராமப்புற மற்றும் தோட்டத்துறைகளில் வயோதிப பெண்கள் பொருளாதார பாதிப்புக்கு ஆளாகின்றனர்.

இலங்கையில் பெரும்பாலான பராமரிப்பு வேலைகள் பெண்களால் இலவசமாக மேற்கொள்ளப்படுகின்றன. இதை தொழில்முறையாக்கி ஒரு பராமரிப்பு பொருளாதாரமாக மாற்றுவது நாட்டின் வளர்ச்சிக்கான முக்கியமான அடித்தளமாகும். “பராமரிப்பு என்பது சமூக அக்கறை மட்டுமல்ல – அது பொருளாதார அடித்தளம்,” என பேராசிரியர் லக்ஷ்மன் வலியுறுத்துகிறார்.

இதன் மூலம் பெண்களுக்கு வேலைவாய்ப்புகள் உருவாகும், பாலின சமத்துவம் மேம்படும், உற்பத்தி மற்றும் வருமானம் அதிகரிக்கும். பெண்கள் மையப்படுத்தப்பட்ட முதியோர் கொள்கைகள், முதுமை ஓய்வூதியம், கடன் திட்டங்கள் ஆகியவை பெண்களின் பொருளாதார பாதுகாப்பை உறுதிசெய்யும்.

“முதல் லாபம் ‘அதிக வேலைவாய்ப்பின்’ வளர்ச்சி; இரண்டாவது லாபம் ‘நீண்ட ஆயுள் மற்றும் சேமிப்பின்’ வளர்ச்சி.”

இந்த மாற்றத்தைச் சரியாகப் பயன்படுத்தினால், மக்கள் குறைந்திருந்தாலும் அறிவு, திறமை, உற்பத்தி திறன் அதிகமான சமூகமாக மாறலாம்.

ஜப்பானில் “Silver Human Resource Centers” மூலம் ஓய்வுபெற்றோர் சமூகப் பணிகளில் பங்கேற்கின்றனர். சிங்கப்பூரில் “SkillsFuture” மூலம் முதியோருக்கே தொழில்திறன் கற்றல் வாய்ப்புகள் வழங்கப்படுகிறது. ஐரோப்பாவில் முதியோருக்கான புதிய சந்தை வாய்ப்புகள், டிஜிட்டல் சேவைகள் விரிவடைந்து வருகின்றன. இவை அனைத்தும் இலங்கைக்கும் வழிகாட்டும் மாதிரிகளாக விளங்குகின்றன.

இலங்கை தற்போது ஒரு முக்கியமான திருப்புமுனையில் உள்ளது. இளைஞர்கள் வெளிநாடு செல்கின்றனர், பிறப்பு வீதம் குறைகிறது, ஆனால் மக்கள் நீண்ட ஆயுளுடன் வாழ்கின்றனர். இந்த மாற்றம் சவாலாகவும் வாய்ப்பாகவும் இருக்கிறது.

“இலங்கையின் எதிர்காலம் மக்கள் எண்ணிக்கையில் அல்ல; மக்கள் வாழ்வின் தரத்திலும், அவர்களின் உற்பத்தி திறனிலும் உள்ளது.” என பேராசிரியர் லக்ஷ்மன் திசாநாயக்க மீண்டும் வலியுத்துகிறார்.

வெள்ளி பொருளாதாரம், பராமரிப்பு பொருளாதாரம், பெண்களின் பங்கு, மற்றும் டிஜிட்டல் இணைப்பு இவை அனைத்தையும் இணைத்தால் தான் இலங்கை தனது முதியோர் சமூகத்தை ஒரு புதிய வளர்ச்சியின் தூணாக மாற்ற முடியும்.