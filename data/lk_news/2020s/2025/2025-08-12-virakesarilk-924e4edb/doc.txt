"கெஹெல்பத்தர பத்மே"வின் போதைப்பொருள் வலையமைப்புடன் தொடர்புடைய 6 பேர் கைது

பாதாள உலகக் கும்பல் தலைவரும்,போதைப்பொருள் கடத்தல்காரருமான "கெஹெல்பத்தர பத்மே" என்று அழைக்கப்படும் மந்தினு பத்மசிறி பெரேரா  என்பவரின் போதைப்பொருள் வலையமைப்புடன்  தொடர்புடைய 6 பேர் சுமார் ரூபாய் ஒரு கோடி மதிப்பிலான ஐஸ் போதைப்பொருளுடன் பொலிஸாரால் கைது செய்யப்பட்டுள்ளனர்.

மேற்கு மாகாண வடக்கு குற்றத் தடுப்பு பிரிவினரால் மேற்கொள்ளப்பட்ட சுற்றிவளைப்பில் சந்தேக நபர்கள் கைது செய்யப்பட்டுள்ளனர்.

சந்தேகநபர்களிடமிருந்து 755 கிராம் 500 மில்லிகிராம் ஐஸ், சிறிய மின் தராசு ஒன்று மற்றும் மூன்று கையடக்கத் தொலைபேசிகள் கைப்பற்றப்பட்டன.

இதற்கிடையில், போதைப்பொருள் விற்பனையில் ஈடுபட்ட வெலிவேரிய பகுதியைச் சேர்ந்த "கிரி கீத்த" என்ற நபர், கம்பஹா பகுதியில் உள்ள விடுதி ஒன்றில் தலைமறைவாக உள்ளதாக பொலிஸாருக்கு கிடைத்த தகவலின் அடிப்படையில், மேற்கொள்ளப்பட்ட சுற்றிவளைப்பில் 251 கிராம் “ஐஸ்”, ஒரு மின் தராசு மற்றும் கையடக்கத் தொலைபேசியுடன் "கிரி கீத்த" என்ற நபர் கைதுசெய்யப்பட்டுள்ளார்.

"கிரி கீத்த" என்ற நபரிடம் நடத்தப்பட்ட விசாரணையின் அடிப்படையில், மேலும் இருவர் கைது செய்யப்பட்டனர்.

கைது செய்யப்பட்டோரின் வயது 36 முதல் 55 வயதுக்கு இடைப்பட்டதாக பொலிஸார் தெரிவித்தனர்.