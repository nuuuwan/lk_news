වෛද්‍ය ස්ථාන මාරු සිදු නොවීමෙන් ගැටලු රැසක්

සෞඛ්‍ය අමාත්‍යාංශයේ වෛද්‍ය ඒකකයේ ක්‍රියා හේතුවෙන් මෙරට විසිතුන් දහසකට අධික වෛද්‍යවරුන් පිරිසකගේ ස්ථාන මාරුවල මුළුමනින්ම ගැටළු මතුවී ඇති බව රජයේ වෛද්‍ය නිලධාරීන්ගේ සංගමය පවසයි.

එම සංගමයේ මාධ්‍ය ප්‍රකාශක වෛද්‍ය චමිල් විජේසිංහ මහතා පැවසුවේ ශ්‍රේණි වෛද්‍යවරුන්ගේ වාර්ෂික ස්ථාන මාරු සම්බන්ධව බරපතළ ගැටලු ගණනාවක් මතුව ඇති බවත් ඒ අනුව සෞඛ්‍ය පද්ධතිය තුළ අනවශ්‍ය ගැටළුවක් නිර්මාණය වෙමින් පවතින බවත්ය.

මෙම ස්ථන මාරු ක්‍රියාපටිපාටීන් ආයතන සංග්‍රහයේ පැහැදිළිව දක්වා ඇතැයිද පැවසූ වෛද්‍ය චමිල් විජේසිංහ මහතා පැවසුවේ සෞඛ්‍ය අමාත්‍යාංශයේ වෛද්‍ය සේවා ඒකකය විසින් අත්තනෝමතික ලෙස මෙම කටයුතු සිදු කිරීම හේතුවෙන් මෙම ගැටලු මේ වන විට මතුව ඇති බවය.

මේ හේතුවෙන් මෙරට වෛද්‍යවරුන් 23,000කගේ පමණ ස්ථාන මාරුවීම් සම්බන්ධව ගැටලු මතුව ඇති බවත් ශ්‍රේණි වෛද්‍යවරුන් 10,000කට අධික ප්‍රමාණයකගේ ස්ථාන මාරුවීම් ක්‍රියාත්මක වී නොමැති බවත් වෛද්‍යවරයා පැවසීය.

එමෙන්ම මෙරට 50%කට ආසන්න වෛද්‍යවරුන් ප්‍රමාණයක් මේ වන විට රැ﻿ඳි සිටිනුයේ ඔවුන්ට අදාළ රෝහල්වල නොවන බවත් වෛද්‍ය චමිල් විජේසිංහ මහතා මෙහිදී වැඩිදුරටත් අදහස් දක්වමින් පැවසීය.