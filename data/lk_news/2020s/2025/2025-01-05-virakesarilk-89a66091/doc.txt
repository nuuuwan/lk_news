வாகன விபத்துக்கள், போக்குவரத்து நெரிசலை குறைக்க பொலிஸார் தீவிர நடவடிக்கை!

"கிளீன் ஸ்ரீலங்கா" திட்டத்துடன் இணைத்து இலங்கை பொலிஸாரினால்  வாகன விபத்துக்கள் மற்றும் போக்குவரத்து நெரிசலை குறைக்கும் இரண்டு போக்குவரத்துத் திட்டங்களையும் நடைமுறைப்படுத்துவதற்கு பொலிஸ் மா அதிபர் பணிப்புரை வழங்கியுள்ளார்.

இதன் முதற்கட்ட நடவடிக்கையாக, பல்வேறு விதமான வாகன ஒலிகள், அதிக சத்தத்தில் ஒலி சமிக்ஞை எழுப்புதல், ஒலி எழுப்பும் சைலன்சர்களை பொருத்துதல், விபத்துக்கள் மற்றும் ஆபத்தை விளைவிக்கும் வகையில் பல வண்ண மின்விளக்குகளை பொருத்துதல், வாகனங்களில் சட்டவிரோதமாக பாகங்களை பொருத்துதல் தொடர்பாக கண்காணிக்கப்படவுள்ளதாக பொலிஸார் தெரிவித்துள்ளனர்.

இரண்டாவது நடவடிக்கையாக, பொதுப் போக்குவரத்தின்போது பஸ் சாரதிகள் செய்யும் போக்குவரத்து விதிமீறல்களைக் கண்டறிந்து, அக்குற்றங்களுக்கான சட்ட நடவடிக்கை மேற்கொள்ளப்படும் எனவும் பொலிஸார் தெரிவித்துள்ளனர்.

நேற்று சனிக்கிழமை (04) முதல் எதிர்வரும் 19ஆம் திகதி வரை இரண்டு வாரங்களுக்கு இந்தச் செயற்பாடுகள் முன்னெடுக்கப்படும் என வாகன சாரதிகள் உட்பட பொதுமக்களுக்கு அறிவிக்கப்பட்டுள்ளது.

அத்துடன் வீதி மற்றும் போக்குவரத்து விதிகளை பின்பற்றுமாறு அனைத்து சாரதிகளுக்கும் இலங்கை பொலிஸார் அறிவுறுத்தியுள்ளனர்.