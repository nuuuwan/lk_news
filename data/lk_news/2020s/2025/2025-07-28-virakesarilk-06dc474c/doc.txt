தியவடன நிலமே தெரிவுக்கான வாக்களிப்பில் பெண்களுக்கும் உரிமை வழங்கப்பட வேண்டும் – கண்டியில் ஆர்ப்பாட்டம்

தியவடன நிலமே தெரிவுக்கான வாக்களிப்பில் பெண்களுக்கும் உரிமை வழங்கப்பட வேண்டும் என்ற கோரிக்கையுடன், கண்டி வாவிக் கரையில் அமைதியான முறையில் ஆர்ப்பாட்டமொன்று இன்று திங்கட்கிழமை (28) இடம்பெற்றது.

இந்த அமைதி ஆர்ப்பாட்டம் கண்டி பொதுமக்கள் அமைப்பு, சிவில் அமைப்புகள், சமூக செயற்பாட்டாளர்கள் மற்றும் சில தொழிற்சங்க உறுப்பினர்களின் ஒருங்கிணைப்பில் முன்னெடுக்கப்பட்டது.

தற்போதைய நடைமுறைப்படி, கண்டி மாவட்ட பிரதேச செயலாளர்களில் ஆண்களுக்கு மட்டுமே தியவடன நிலமே தெரிவுக்கான வாக்களிப்பு உரிமை வழங்கப்பட்டுள்ளது. பெண் பிரதேச செயலாளர்கள் வாக்களிக்க முடியாத நிலைமை காணப்படுகிறது.

இது பாலின சமத்துவத்துக்கு எதிரான ஒரு செயற்பாடாக இருப்பதாகக் கூறிய ஆர்ப்பாட்டக்காரர்கள், சட்ட திருத்தங்கள் மூலம் இந்த பாகுபாட்டை நீக்கி பெண்களுக்கும் சம உரிமை வழங்கப்பட வேண்டுமென வலியுறுத்தினர்.