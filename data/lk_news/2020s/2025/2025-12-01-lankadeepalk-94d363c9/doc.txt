ජනපති, ආණ්ඩුකාරවරුන් - පළාත් ලේකම්වරුන් අමතයි

රටටම එකවර බලපෑ ආපදා තත්ත්වය හේතුවෙන් මෑත කාලයේ සිදුවූ විශාලම විනාශයට රටට  මුහුණ දීමට සිදුව තිබෙන බවත්, මෙම තත්ත්වය කඩිනමින් මගහරවා ගනිමින් යළි රට ගොඩනැගීමේදී ආණ්ඩුකාරවරුන්ට සහ පළාත් ප්‍රධාන ලේකම්වරුන්ට පුළුල් වගකීමක් පැවරී තිබෙන බවත් ජනාධිපති අනුර කුමාර දිසනායක මහතා පැවසීය.

එමෙන්ම, මෙම ව්‍යසනයෙන් රට ගොඩනැගීමේදී රාජ්‍ය යාන්ත්‍රණයටද අත්හළ නොහැකි වගකීමක් පැවරී තිබෙන බව පෙන්වා දුන් ජනාධිපතිවරයා සාමාන්‍ය චක්‍රලේඛ සහ දෛනික වැඩ රටාව තුළ සිර නොවී රට වෙනුවෙන් කාර්යක්ෂමව වැඩ කරමු'යි සමස්ත රාජ්‍ය නිලධාරීන්ට ආරාධනා කළේය.

ජනාධිපති අනුර කුමාර දිසානායක මහතා මේ බව සඳහන් කළේ ආණ්ඩුකාරවරු සහ පළාත් ප්‍රධාන ලේකම්වරු සමග සාකච්ඡාවකට අද (01) පෙරවරුවේ ජනාධිපති කාර්යාලයේ සිට සූම් තාක්ෂණය ඔස්සේ එක් වෙමිනි.

විදුලි  සැපයුම, පානීය ජල අවශ්‍යතා, ප්‍රවිශිෂ්ට  මාර්ග පිළිසකර කර ගැනීම, රෝහල් පිළිසකර කර ගැනීම ඇතුළු මූලික අවශ්‍යතා සපුරා ගැනීම සහ ඒ වෙනුවෙන් ක්‍රියාත්මක වැඩපිළිවෙළ මෙන්ම ඊට අදාළ යෝජනා පිළිබඳව මෙහිදී  පළාත් වශයෙන් කරුණු ඉදිරිපත් කෙරිණි.

ආපදාවෙන් මේ වන විට ජනතාව විශාල පිරිසක් අවතැන්ව සිටින අතර ඔවුන්ට අවශ්‍ය ආහාර , සෞඛ්‍ය සහ සනීපාරක්ෂක පහසුකම් සලසමින් ඔවුන් රැක බලා ගැනීම රජයේ ප්‍රධාන කාර්යය බවට පත්ව ඇති බවත්, එමෙන්ම ජන ජීවිතය යථාවත් කර ගැනීමට අවශ්‍ය යටිතල පහසුකම් සහ සේවා ශක්තිමත් කිරීම කෙරෙහිද රජය මේ වන විට පුළුල් අවධානයකින් කටයුතු කරන බවත් ජනාධිපතිවරයා සඳහන් කළේය.

මෙම යළි ගොඩනැගීමේ ක්‍රියාවලිය නිසි සැලැස්මකට අනුව සිදු කළ යුතු බව පෙන්වා දුන් ජනාධිපති අනුර කුමාර දිසානායක මහතා ඒ අනුව තම දිස්ත්‍රික්ක තුළ සිදුව තිබෙන හානිය, හානියේ ප්‍රමාණය සහ එය යථාවත් කර ගැනීමට අවශ්‍ය ප්‍රතිපාදන පිළිබද වාර්තාවක් කඩිනමින් ජනාධිපති කාර්යාලය වෙත ලබා දෙන ලෙස පළාත් ප්‍රධාන ලේකම්වරුන්ට දැනුම් දුන්නේය.

එමෙන්ම  අඩු ආපදාවට මුහුණ දුන් ස්ථානවල  කාර්යමණ්ඩල සහ උපකරණ  දැඩි ආපදාවට ලක්වූ ප්‍රදේශවල යටිතල පහසුකම් සංවර්ධනය වෙනුවෙන් යෙදවීමට උපදෙස් දුන් ජනාධිපතිවරයා ආපදාව හේතුවෙන් විනාශයට පත් වූ මෙරට කෘෂිකර්මාන්තය නැවත ආරම්භ කිරීමට අවශ්‍ය බිත්තර වී, පොහොර සහ බීජ ඇතුළත් යෙදවුම් සැපයීමටත්, කඩිනමින් හානි පූර්ණය සිදු කර ගොවීන්ට වන්දි ලබා දීමටත් කෘෂිකර්ම දෙපාර්තමේන්තුව වෙත උපදෙස් දුන්නේය.