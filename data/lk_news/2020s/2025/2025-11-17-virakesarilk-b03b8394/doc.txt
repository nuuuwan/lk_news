போதைப்பொருள் தடுப்பு நடவடிக்கை: 1,123 பேர் கைது

நாடு முழுவதும் போதைப்பொருளை தடுக்கும் “முழு நாடுமே ஒன்றாக” தேசிய வேலைத்திட்டத்தின் கீழ், பொலிஸ்மா அதிபரின் அறிவுறுத்தலுக்கமைய, இலங்கை பொலிஸாரினால் மேற்கொள்ளப்பட்டுவரும் தொடர்ச்சியான, போதைப்பொருள் தடுப்பு நடவடிக்கைகளின் போது பலர் கைது செய்யப்பட்டுள்ளதுடன், அவர்களிடமிருந்து போதைப்பொருட்களும் கைப்பற்றப்பட்டுள்ளதாக பொலிஸ் ஊடகப்பிரிவு தெரிவித்துள்ளது.

அதன்படி, நேற்று ஞாயிற்றுக்கிழமை (16) முன்னெடுக்கப்பட்ட சோதனை நடவடிக்கைகளுக்கமைய, 295 கிராம் ஹெரோயின், 579 கிராம் ஐஸ், 02 கிலோகிராம் 06 கிராம் கஞ்சா, 33,546 கஞ்சா செடிகள், 01 கிராம் குஷ் ரக போதைப்பொருள், 72 கிராம் ஹஷீஷ் ரக போதைப்பொருள், 514 போதை மாத்திரைகள் மற்றும் 16 கிராம் மாவா போதைப்பொருள் என்பன கைப்பற்றப்பட்டுள்ளன.

மேலும், தடுப்புக்காவல் உத்தரவு பெற்ற 33 பேரும், சட்டவிரோத சொத்துக்கள் தொடர்பான விசாரணைக்கமைவாக ஒருவரும் கைது செய்யப்பட்டுள்ளனர்.

அதேநேரம், 1,125 சோதனைகள் நடத்தப்பட்டுள்ளதுடன், 30 பேர் மறுவாழ்வு நிலையங்களுக்கு அனுப்பிவைக்க பரிந்துரைக்கப்பட்டுள்ளதாக பொலிஸ் ஊடகப்பிரிவு வெளியிட்டுள்ள அறிக்கையில் தெரிவிக்கப்பட்டுள்ளது.