நடிகர் நிகில் சித்தார்த்தா நடிக்கும் 'சுயம்பு' படத்தின் வெளியீட்டு திகதி அறிவிப்பு

கார்த்திகேயா 2' படத்தின் மூலம் பான் இந்திய நட்சத்திரமாக உயர்ந்த நடிகர் நிகில் சித்தார்த்தா நடித்து வரும் 'சுயம்பு' எனும் திரைப்படத்தின் வெளியீட்டு திகதி அதிகாரப்பூர்வமாக பிரத்யேக காணொளி மூலம் அறிவிக்கப்பட்டிருக்கிறது.

இயக்குநர் பரத் கிருஷ்ணமச்சாரி இயக்கத்தில் உருவாகி வரும் 'சுயம்பு ' எனும் திரைப்படத்தில் நிகில் சித்தார்த்தா, சம்யுக்தா, நபா நடாஷ், சுனில், சுப்பராஜு, சத்யா உள்ளிட்ட பலர் நடித்திருக்கிறார்கள்.

கே. கே. செந்தில் குமார் ஒளிப்பதிவு செய்திருக்கும் இந்த திரைப்படத்திற்கு ரவி பஸ்ரூர் இசையமைத்திருக்கிறார். ஃபேண்டஸி காவியமாக தயாராகும் இந்த திரைப்படத்தை பிக்சல் ஸ்டுடியோஸ் நிறுவனம் சார்பில் தயாரிப்பாளர் புவன்‌ &  ஸ்ரீ கர் தயாரித்திருக்கிறார்கள். இந்த திரைப்படத்தை தாகூர் மது வழங்குகிறார்.

இரண்டு ஆண்டுகளாக விரிவான திட்டமிடலுடன் நேர்த்தியாக படப்பிடிப்பு நடைபெற்றது. இப்படத்தின் படப்பிடிப்பை படக் குழுவினர் அண்மையில் நிறைவு செய்து படப்பிடிப்புக்கு பிந்தைய தொழில்நுட்ப பணிகளை தொடங்கியுள்ளனர். இந்நிலையில் இந்த திரைப்படம் மகா சிவராத்திரி தினத்தை முன்னிட்டு அடுத்த ஆண்டு பெப்ரவரி மாதம் 13 ஆம் திகதி முதல் உலகம் முழுவதும் தமிழ், தெலுங்கு, மலையாளம், கன்னடம், இந்தி ஆகிய இந்திய மொழிகளில் பான் இந்திய திரைப்படமாக வெளியாகிறது என அறிவித்துள்ளனர்.

இந்து மதத்தின் பின்னணியில் தற்போது இந்திய சினிமாவில் ஏராளமான படைப்புகள் உருவாகி, ரசிகர்களை வியப்பில் ஆழ்த்தி வருகிறது. மேலும் நவீன வி எஃப் எக்ஸ் தொழில்நுட்பங்கள் உதவியுடன் இத்தகைய ஃபேண்டஸி திரைப்படங்கள் பிரமிக்கத்தக்க வகையில் வெளியாவதால் ரசிகர்களின் வரவேற்பையும் பெற்று வருகிறது.