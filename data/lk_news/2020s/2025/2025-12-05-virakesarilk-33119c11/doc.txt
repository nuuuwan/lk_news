சாரா - திரைப்பட விமர்சனம்

நடிகர்கள் : சாக்ஷி அகர்வால், செல்ல குட்டி, யோகி பாபு, தங்கதுரை, ரோபோ சங்கர், விஜய் விஷ்வா, அம்பிகா , மிரட்டல் செல்வா மற்றும் பலர்.

திரையுலகில் பணியாற்றிய அனுபவம் எதுவும் இல்லாமல் படைப்பை உருவாக்க வேண்டும் என்ற அதீத ஆர்வத்துடன் அறிமுக இயக்குநர் செல்ல குட்டி கதையின் நாயகனாக நடித்து, இயக்கி, வெளியாகி இருக்கும் திரைப்படம்' சாரா'. சாக்ஷி அகர்வால் - யோகி பாபு - அம்பிகா- எனும் நட்சத்திரங்களின் கூட்டணியில் உருவாகி இருக்கும் இந்த சாரா - ரசிகர்களின் எதிர்பார்ப்பை நிறைவு செய்தாரா? இல்லையா? என்பதை தொடர்ந்து காண்போம்.

சாரா( சாக்ஷி அகர்வால்) வும் செல்லா( செல்ல குட்டி) வும் பாடசாலையில் பயிலும் காலத்தில் இருந்தே இணை பிரியாத நண்பர்கள். இருவரும் பாடசாலையில் 'ஏ' லெவல் கற்கும் போது சாரா அதிக பெறுபேறு பெற்று சித்தியடைந்து உயர்கல்வி கற்க கல்லூரிக்கு செல்கிறார். செல்லா - சாராவின் கல்வி கற்லுக்கு உதவி செய்து தேர்வில் தோல்வியை தழுவுகிறார். அத்துடன் சாரா மாநகரத்திற்கு புலம் பெயர்ந்து கட்டிட பொறியாளராக தனியார் நிறுவனம் ஒன்றில் உயர் பொறுப்பில் பணியாற்றுகிறார். இவர் மகேஷ் ( விஜய் விஷ்வா) எனும் கல்லூரியில் உடன்படித்த மாணவரை காதலிக்கிறார். சாராவும், மகேஷும் திருமணம் செய்து கொள்ள திட்டமிடுகிறார்கள். இந்த திருமணத்திற்கு எதிர்ப்பும், தடையும் அறிவார்ந்த நிலையில் ஏற்றுக் கொள்ளாத வகையில் ஏற்படுகிறது. இந்நிலையில் சாரா தலைமை கட்டிட பொறியாளராக பணியாற்றும் கட்டுமானம் ஒன்றில் நாளாந்த கூலி பெறும் தொழிலாளியாக செல்லா இணைகிறார். செல்லா தன்னுடைய தாயாரின் உயிரைக் காப்பாற்ற போராடுகிறார். இதற்காக தன்னுடைய தோழியான சாராவை சந்தித்து உதவி கேட்க திட்டமிடுகிறார். இந்த தருணத்தில் எதிர்பாராத விபத்து ஒன்றில் சாராவும், செல்லாவின் தாயாரான செல்லம்மாளும் சந்தித்துக் கொள்கிறார்கள். சாராவின் அக்கறையான அன்பான கவனிப்பில் அவர் மீது அதிகம் பிரியம் கொள்கிறார். அத்துடன் தன் மகனான செல்லாவிடம் உன் தோழியான சாராவை திருமணம் செய்து கொள் என சொல்ல.. தோழியை எப்படி திருமணம் செய்து கொள்வது? என செல்லா குழம்புகிறான். ஆனால் தன் தாயாரின் உயிர் மீது அதிக அக்கறை கொண்டிருக்கும் செல்லா தாயாரின் பேச்சை கேட்டாரா? இல்லையா? என்பதையும், செல்லம்மாளை சாரா தொடர்ந்து பேணி பராமரித்து பாதுகாத்து வந்தாரா? இல்லையா? என்பதையும்  விவரிப்பது தான் இப்படத்தின் கதை.

தாயின் அன்பிற்காகவும், அவர் உயிரோடு இருக்க வேண்டும் என்பதற்காகவும் எதை வேண்டுமானாலும் மகனான நாயகன் செய்யலாம் என்ற தமிழ் சினிமாவின் எவர்கிரீன் கொமர்ஷலான ஒற்றை உணர்வினை இயக்குநர் தனக்குரிய படைப்பு சுதந்திரத்துடன் பல வகையினதான வணிக சமரசங்களுக்கு உட்பட்டு இப்படத்தை இயக்கியிருக்கிறார். இது பல இடங்களில் பலவீனமாகவும், சில இடங்களில் மட்டுமே வலிமையாகவும் இருக்கிறது.

நான் லீனியர பாணியிலான திரைக்கதை இயக்குநருக்கு முழுதாக கை கொடுக்கவில்லை. நகைச்சுவை நடிகர்கள் இருந்தும் உரையாடல்கள் மற்றும் எழுத்து போதாமையின் காரணமாக சிரிப்புக்கும் பற்றாக்குறை எழுகிறது.

சாரா எனும் கதாபாத்திரத்தில் நடித்திருக்கும் நடிகை சாக்ஷி அகர்வால் அனுபவமிக்க நடிப்பை வழங்கி ரசிகர்களை கவர்கிறார்.

செல்லா கதாபாத்திரத்தில் நடித்திருக்கும் அறிமுக நடிகர் இயக்குநர் செல்லக்குட்டி 'குட்டி பவர் ஸ்டார்' என சொல்லலாம். நடிப்பில் பல மைல் தூரம் கடக்க வேண்டும். ஆனால் பொருத்தமான கதாபாத்திரம் அமைந்தால் நகைச்சுவை நடிகராக ஜொலிக்கலாம்.

யோகி பாபு - பொன்வண்ணன் - ரோபோ சங்கர் - தங்கதுரை - அம்பிகா- ஆகியோரின் திரை பங்களிப்பு... வழக்கம்போல் இருக்கிறது.