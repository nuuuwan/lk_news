வெலிகம பிரதேச சபை தவிசாளர் லசந்த விக்ரமசேக்கரவின் கொலையின் பின்னணியில் பாதாள உலகக்குழு ; மிதிகம ருவானின் கொலை மிரட்டல்

சுட்டு படுகொலை செய்யப்பட்ட ஐக்கிய மக்கள் சக்தியின் உறுப்பினரும் வெலிகம பிரதேசசபை தவிசாளர் லசந்த விக்ரமசேக்கரவின் கொலை பிண்ணனியில் பாதாள உலகக்குழுவுக்கு தொடர்புள்ளதாகவும், பூஸா அதி உயர் பாதுகாப்பு சிறைச்சாலையில் தடுத்து  வைக்கப்பட்டுள்ள ருவான் ஜெயசேகர என்ற “மிதிகம ருவானின்  வழிநடத்தலின் கீழ்  இந்த  படுகொலை இடம்பெற்றுள்ளதாகவும்  விசாரணை அதிகாரிகள் தெரிவிக்கின்றனர்.

வெலிகம பிரதேசசபை தவிசாளர் லசந்த விக்ரமசேக்கர 22 ஆம் திகதி காலை இனந்தெரியாத நபரால் சுட்டுப் படுகொலை செய்யப்பட்டார்.  பிரதேசசபையினுள் நுழைந்த சந்தேகநபர் ஒருவர் பிரதேசசபை தவிசாளர் அறையில் ஆசனத்தில் அமர்ந்திருந்த லசந்த விக்ரமசேக்கர மீது துப்பாக்கிச்சூடு நடத்தி பிறிதொரு நபருடன் மோட்டார் சைக்கிளில் தப்பிச்சென்றிருந்தார். சம்பவத்தில் படுகாயமடைந்த தவிசாளர் லசந்த விக்ரமசேக்கர வைத்தியசாலையில் அனுமதிக்கப்பட்ட நிலையில் உயிரிழந்தார்.   உயிரிழந்த 38 வயதுடைய லசந்த விக்ரமசேக்கர மூன்று பிள்ளைகளின் தந்தையுமாவார்.

துப்பாக்கிச்சூடு சம்பவம் தொடர்பில் மேல் மாகாணத்துக்குப் பொறுப்பான சிரேஷ்ட பிரதி பொலிஸ்மா அதிபர் கித்சிறி ஜயலதின் நேரடி கண்காணிப்பின் கீழ் 4 விசேட பொலிஸ் குழுக்கள் நியமிக்கப்பட்டு விசாரணை முன்னெடுக்கப்பட்டுள்ளன. துப்பாக்கிச் சூட்டில் தவிசாளரின் தலை , கழுத்து மற்றும் மார்பு பகுதியில் பலத்த காயம் ஏற்பட்டுள்ளதாக தெரியவந்துள்ளது.  சம்பவத்தை அடுத்து தப்பிச் சென்ற சந்தேகநபர்கள் தொடர்பில் சிசிரிவி கமரா காட்சிகளை ஆதாரமாகக் கொண்டு விசேட விசாரணைகள் ஆரம்பிக்கப்பட்டுள்ளன.

இந்நிலையில் சந்தேகநபர்கள் மாத்தறை நோக்கி பயணித்துள்ளதாக தெரியவந்துள்ளது. மேலும் சம்பவம் இடம்பெற்ற போது பிரதேசசபையிலிருந்த ஊழியர்களிடமும் இது தொடர்பில் வாக்குமூலம் பதிவு செய்யப்பட்டுள்ளன.  துப்பாக்கிதாரி புதன்கிழமை காலை வெலிகம பிரதேசசபைக்கு ஆவணம் ஒன்றில் தவிசாளரிடம் கையொப்பம் பெறுவதாக தெரிவித்து, வெள்ளை நிற மேலங்கி மற்றும் கருப்பு நிற முக கவசம் அணிந்து வருகை தந்துள்ளார். தவிசாளரின் அலுவலக அறைக்கு பெண் ஒருவர் சென்று, கடிதத்தில் கையெழுத்துப்பெற்று வெளியே வந்தபோது, சந்தேகநபர் திடீரென அலுவலக அறைக்குள் நுழைந்து துப்பாக்கிச் சூடு நடத்தியுள்ளார்.

கையில் ஆவணக் கோப்புடன் அங்கு வந்திருந்த சந்தேகநபர், குற்றச் செயலுக்கு பயன்படுத்திய துப்பாக்கியை அதனுள் மறைத்து வைத்திருந்ததாக தெரியவந்துள்ளது. மேலும் அவரின் கை விரல்களில் பிலாஸ்டர் சுற்றப்பட்டிருந்தமை அங்கு பொருத்தப்பட்டிருந்த  பாதுகாப்பு கமராக்களில் பதிவாகியுள்ளது. தனது கைரேகை பதிவாவதை தடுப்பதற்காக சந்தேகநபர் பிலாஸ்டரை சுற்றிருக்கலாம் என பொலிஸார் சந்தேகிக்கின்றனர்.

லசந்த விக்ரமசேக்கர, தற்போது குற்றப்புலனாய்வு திணைக்கள அதிகாரிகளால் கைது செய்யப்பட்டு தடுப்பு காவலில் வைக்கப்பட்டுள்ள பிரபல போதைப்பொருள் கடத்தல் காரரும் ஒழுங்கமைக்கப்பட்ட குற்றச்செயல்களில் ஈடுபடும் குற்றவாளியுமான ஹரக் கட்டா எனும் நதுன் சிந்தகவுடன் நெறுங்கிய தொடர்புடையவர்  என தெரியவந்துள்ளது.  இந்நிலையில் பூஸா அதி உயர் பாதுகாப்பு சிறைச்சாலையில்  தடுத்து வைக்கப்பட்டுள்ள ஒழுங்கமைக்கப்பட்ட குற்றச்செயல்களில் ஈடுபடும் குற்றவாளியான மிதிகம ருவானின் தரப்பினரால் இந்த துப்பாக்கிச் சூடு நடத்தப்பட்டிருக்கலாம் எனவும், பாதள உலகக்குழு மோதல் இதற்கு  காரணமாக இருந்திருக்கலாம் எனவும் விசாரணை அதிகாரிகள் தெரிவிக்கின்றனர்.

பாதாள உலகக்குழு உறுப்பினராக 'சன்ஷைன் சுத்தா' என்பவர் படுகொலை செய்யப்பட்ட வழக்கில் லசந்த விக்ரமசேக்கர பிரதான குற்றவாளியாக பெயர் குறிப்பிடப்பட்டுள்ளதோடு, பொலிஸாரால் கைது செய்யப்பட்டு விடுவிக்கப்பட்டுள்ளார்.  மேலும் லசந்தவுக்கு  எதிராக நீதிமன்றத்தில் 6 வழக்குகள் நிலுவையில் உள்ளதுடன், நீதிமன்றத்தால் விதிக்கப்பட்ட சிறைதண்டனை இடைநிறுத்தப்பட்டுள்ளதாகவும் விசாரணைகளில் தெரியவந்துள்ளது. அத்தோடு ஹரக் கட்டாவின் குற்றகும்பலைச் சேர்ந்த ”மிதிகம ருவான்” மற்றும் “மிதிகம சூடி”  ஆகியோருடன் நெருங்கிய தொடர்புடையவர் என பொலிஸார் தெரிவித்தனர்.

எவ்வாறெனினும் “மிதிகம ருவான்”  குறித்த குழுவிலிருந்து விலகிய நிலையில், “மிதிகம லசா” என்னும் லசந்த விக்ரமசேக்கரவுக்கு கொலை மிரட்டல்கள் விடுக்கப்பட்டுள்ளது.  கடந்த  செப்டம்பர் 24 ஆம் திகதி இப்பாவெல பகுதியில் பொலிஸார் மேற்கொண்ட சோதனை நடவடிக்கையில், மிதிகம ருவானின் உறவினர் வீடொன்றிலிருந்து ரி-56 ரக 4 துப்பாகிகள் மீட்கப்பட்டுள்ளன. குறித்த துப்பாக்கிகள் ருவனுக்கு சொந்தமானவை எனவும் விசாரணைகளில் உறுதிப்படுத்தப்பட்டதுடன், சம்பவம் தொடர்பில் இருவர் கைது செய்யப்பட்டனர்.  துப்பாக்கிகள் தொடர்பில் லசந்த விக்ரமசேகரவினால் தகவல் அளிக்கப்பட்டதாக பொலிஸாரால் சந்தேகிக்கப்படுகிறது.

மேற்படி துப்பாக்கிகள் கைப்பற்றப்பட்டதன் பின்னர்,  பூஸா அதி உயர் பாதுகாப்பு சிறைச்சாலையில் தடுத்து  வைக்கப்பட்டுள்ள மிதிகம ருவான், சிறையிலிருந்த போது தனது  முகப்புத்தக கணக்கில் பதிவொன்றையிட்டு கொலை மிரட்டல் விடுத்திருந்தமை விசாரணை அதிகாரிகளால் கண்டறியப்பட்டுள்ளது. குறித்த பதிவில், மாண்புமிகு தலைவரே ! இப்போது நீங்கள் வெள்ளை அணிந்திருப்பினும், முன்னர் கருப்பு அணிந்து நாம் அனைவரும் ஒன்றாக இருந்ததை மறந்திட வேண்டாம்.  போலியாக நாடகமாடி எனது  பையன்களில் ஒருவரையேனும் சிறைவைக்க முயன்றால், நான்  உண்மையைச் சொல்லி உங்கள் தலையில் இருந்து வெள்ளைத் துணியை அகற்றுவது பற்றி இருமுறை யோசிக்க மாட்டேன். அத்தோடு நான் உன்னை அடிப்பதற்கு எதிர்பார்த்துள்ளேன் என்பதை ஒவ்வொருவரிடமும்  சொல்லாதீர். நான் கொள்கையின் அடிப்படையில் பசுக்களை கொலை செய்வதில்லை என குறிப்பிடப்பட்டுள்ளது.

இவ்வாறான அச்சுறுத்தல்களை எதிர்க்கொண்ட வெலிகம பிரதேசசபை தவிசாளர் லசந்த விக்ரமசேக்கர கடந்த  ஒகஸ்ட் 29 ஆம் திகதி தனக்கு  பலரிடமிருந்து உயிர் அச்சுறுத்தல் விடுக்கப்பட்டுள்ளதாகவும், தனது பாதுகாப்பு குறித்து உரிய நடவடிக்கை எடுக்குமாறு பொலிஸ்மா அதிபருக்கு கடிதம் ஒன்றை வழங்கியுள்ளார். குறித்த கடிதத்தில் நீதிமன்றத்திற்கு வரும்போது அல்லது பிரதேச சபைக்கு செல்லும் போது தன்னை கொலை செய்ய முயற்சிகள் நடப்பதாகவும், பல  பாதாள உலகக்கும்பல்கள் அச்சுறுத்தியுள்ளதுடன்,  தன்னை கொலை செய்வதாக குறிப்பிட்டதாக நம்பகமான தகவல் கிடைத்துள்ளது. மிதிகமவைச் சேர்ந்த ருவான் என்ற ருவான் ஜெயசேகர என்ற நபர் முகப்புத்தக கணக்கில் அச்சுறுத்தல் விடுத்து பதிவை பதிவிட்டுள்ளார். எனது உயிருக்கு கடுமையான அச்சுறுத்தல் இருப்பதாக நான் உணர்கிறேன், எனது உயிர் பாதுகாப்பு குறித்து உரிய நடவடிக்கை எடுக்கப்பட வேண்டும் என  கோரிக்கை விடுத்துள்ளார்.

இருப்பினும் அவரது உயிருக்கு எந்த அச்சுறுத்தலும் இல்லை என பொலிஸார் தெரிவித்துள்ளனர். எவ்வாறெனினும் தவிசாளருக்கு விடுக்கப்பட்ட அச்சுறுத்தலை அடுத்து அவர் ஒழிந்து வாழ்ந்ததாகவும்., வெளியிடங்களுக்கு செல்வதை குறைத்து பணியிடம் மற்றும் கட்சி கூட்டம் உள்ளிட்ட முக்கிய விடயங்களில் மாத்திரமே பங்கேற்றுள்ளார்.  கடந்த ஜூலை 16 ஆம் திகதி வெலிகம பகுதியில் ஐக்கிய மக்கள் சக்தியின் உறுப்பினர் ஒருவரின் வீட்டில் துப்பாக்கிச் சூடு நடத்தப்பட்டதுடன் இது தொடர்பில் லசந்த விக்ரமசேகர மீது குற்றம் சாட்டப்பட்டபோதும். அவர் மிதிகம ருவானின் தரப்பினர் பக்கம் விசாரணையை திசைத்திருப்ப முயற்சித்ததாகவும் அதிகாரிகள் தெரிவிக்கின்றனர்.

மேலும் உயிரிழந்த வெலிகம பிரதேச சபை தவிசாளர் லசந்த விக்ரமசேக்கரவின் பூதவுடன் புதன்கிழமை (22) இரவு அவரது இல்லத்தில் பொதுமக்கள் அஞ்சலிக்காக வைக்கப்பட்டது.