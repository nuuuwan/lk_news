ஐக்கிய தேசியக் கட்சிக்கு சஜித் பிரேமதாச வாழ்த்து

ஐக்கிய மக்கள் சக்தியின் தலைவரும் எதிர்க்கட்சித் தலைவருமான சஜித் பிரேமதாச, ஐக்கிய தேசியக் கட்சியின் 79ஆவது ஆண்டு நிறைவை முன்னிட்டு வாழ்த்துத் தெரிவித்துள்ளார்.

தனது வாழ்த்துச் செய்தியில், இலங்கையின் சுதந்திரப் போராட்டத்திற்குப் பெரும் பங்காற்றிய சிலோன் தேசிய காங்கிரஸின் அனுபவத்தைக் கொண்டு டி.எஸ். சேனாநாயக்கவால் ஐக்கிய தேசியக் கட்சி நிறுவப்பட்டதை நினைவு கூர்ந்துள்ளார்.

சிங்களவர்கள், தமிழர்கள், முஸ்லிம்கள், பர்கர்கள், மலாய்கள் உள்ளிட்ட பல்வேறு சமூகங்களையும் ஒன்றிணைத்து, பொதுவான தேசிய இலக்கை நோக்கிப் பணியாற்றியதில் ஐக்கிய தேசியக் கட்சியின் பங்கு மிக முக்கியமானது என அவர் வலியுறுத்தியுள்ளார்.

ஐக்கிய தேசியக் கட்சி நாட்டுக்கு ஆற்றிய சேவை அளப்பரியது எனக் குறிப்பிட்ட சஜித் பிரேமதாச, இன்றைய சூழலில் இலங்கையின் ஜனநாயகத்தைப் பாதுகாக்க அனைத்துக் கட்சிகளும் ஒன்றிணைந்து செயல்பட வேண்டும் என்றும் கேட்டுக்கொண்டுள்ளார்.