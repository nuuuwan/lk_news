சிறப்புரிமை பிரச்சினையால் சபாநாயகருடன் முரண்பாடு ; கூச்சல்குழப்பம் தொடர்ந்ததால் சபையிலிருந்து வெளியேறினார் சபாநாயகர்

சிறப்புரிமை பிரச்சினையால் சபாநாயகருக்கும் எதிர்க்கட்சி உறுப்பினர்களுக்குமிடையில் சபையில் கடும் வாக்குவாதம் இடம்பெற்றுவந்ததுடன் சபையை கட்டுப்படுத்த முடியாமல் கூச்சல் குழப்பத்துக்கு மத்தியில் சபை நடடிக்கையை தொடர்ந்து கொண்டுசெல்வதற்கு சபாநாயகர் நடவடிக்கை எடுத்தபோதும் அவரால் சபையை கட்டுப்படுத்த முடியாமல் பிரதி சபாநாகருக்கு சபையை வழிநடத்த அழைப்பு விடுத்து சபையில் இருந்து வெளியேறிச்சென்றார்.

பாராளுமன்றம் புதன்கிழமை (6) சபாநாயகர் ஜகத் விக்ரமரத்ன தலைமையில் கூடியது. பிரதான நடவடிக்கைகள் இடம்பெற்ற நிலையில், சிறப்புரிமை பிரச்சினை ஒன்றை முன்வைப்பதற்கு ஐக்கிய மக்கள் சக்தி உறுப்பினர் ஹர்ஷன ராஜகருணாவுக்கு சந்தர்ப்பம் வழங்கப்பட்டது. அதன்போது அவர், ஜனாதிபதி நிதியத்தில் இருந்து பாராளுமன்ற உறுப்பினர்கள் அமைச்சர்களின் பிள்ளைகளுக்கு கலாநிதி பட்டம் அல்லது வேறு உயர் கல்வியை பெறுவதற்கு பணம் பெற்றுக்கொண்டவர்களின் பெயர் விபரங்கள் இந்த சபையில் தெரிவிக்கப்பட்டது.

2005 காலப்பகுதியில் எனது தந்தை எதிர்க்கட்சி உறுப்பினராக இருந்து, எனது பட்டப்பின் படிப்புக்காக 5இலட்சம் ரூபா பெற்றுக்கொண்டிருந்தார். இவ்வாறு பல  பாராளுமன்ற உறுப்பினர்கள், அமைச்சர்கள் தங்களின் பிள்ளைகள் அல்லது உறவினர்களின்  பட்டப்பின் படிப்புக்காக  பல இலட்சக்கணக்கான தொகையை புலமைப்பரிசிலாக பெற்றுக்கொண்டிருக்கிறார்கள்.

இவ்வாறான நிலையில் அரசாங்கம் திட்டமிட்டு எனது பெயருக்கு களங்கத்தை ஏற்படுத்தும் வகையில் எனது பெயரை மாத்திரம் குறிப்பிட்டிருந்தது. 7இலட்சத்துக்கும் அதிகம் பணம் பெற்றவர்களும் இதில் இருக்கும் நிலையில் அவர்களின் பெயர்களை தெரிவிக்கவில்லை. அதேநேரம் ராேஹன விஜேவீரவும் அரசாங்கத்தின் புலமைப்பரிசில் ஒன்றை பெற்றுக்கொண்டே ரஷ்யாவுக்கு சென்றார் என இவ்வாறு தெரிவித்துக்கொண்டிருக்கையில், குறுக்கிட்ட, சபாநாயகர், சிறப்புரிமை பிரச்சினை தொடர்பில் எழுதிக்கொடுக்கப்பட்டதற்கு மேலதிகமாக எதனையும் தெரிவிக்க முடியாது என தெரிவித்து, ஹர்ஷன ராகருணா எம்.பிக்கு அறிவுறுத்தினாா். என்றாலும் அவர் தொடர்ந்து இதுதொடர்பில் தெளிவுபடுத்தி  தனது பிரச்சினையை முடிவுக்கு கொண்டுவந்தார்.

அதனைத் தொடர்ந்து எழுந்த சபைமுதல்வரும் அமைச்சருமான பிமல் ரத்னாயக்க, ராேஹன விஜேவீர சகோதரருக்கு  கிடைத்த புலமைப்பரிசில் இலங்கை அரசாங்கத்தால் கிடைத்தது அல்ல. அது சோவியத் கொம்யூனிஸ்ட் கட்சியினால் சிறிலங்கா கம்யூனிஸ்ட் கட்சிக்கு வழங்கப்பட்ட புலமைப்பரிசிலில் ஒன்றே அவருக்கு வழங்கப்பட்டிருந்தது என்றார். அதனைத் தொடர்ந்து ஹர்ஷன ராஜகருணா எம்.பி எழுந்து அதுதொடர்பில் கருத்து தெரிவிக்க முற்பட்டபோது, சபாநாயகர் அதற்கு இடமளிக்க மறுத்துவிட்டார்.

இதன்போது எதிர்க்கட்சி உறுப்பினர்களுக்கும் சபாநாயகருக்கும் இடையில் கடும் வாக்குவாதம் ஏற்பட்டது. சபையை கட்டுப்படுத்த சபாநாயகர் நடவடிக்கை எடுக்கப்பட்டபோதும் அவரால் முடியவில்லை.  இதன்போது எழுந்த எதிர்க்கட்சித் தலைவர் சஜித் பிிரேமதாச, ஆளும் கட்சிக்கு தெளிவுபடுத்த இடமளித்ததுபோன்று எதிர்க்கட்சிக்கும் அந்த சந்தர்ப்பத்தை வழங்க வேண்டும் என கேட்டுக்கொண்டார்.

அதற்கு சபாநாயகர், ராஜகருணா எம்,பிக்கு அவருடைய சிறப்புரிமை பிரச்சினையை தெரிவிப்பதற்கு இடமளித்திருந்தேன. அவர் அந்த  சந்தர்ப்பத்தை பயன்படுத்திக்கொண்டு வேறு விடயங்களை தெரிவித்துக்கொண்டிருந்தார். சந்தர்ப்பத்தை மோசமாக பயன்படுத்தியிருந்தார். அதனால் தொடர்ந்தும் இடமளிக்க முடியாது என்றார்.

அதனைத் தொடர்ந்து எழுந்த  கஜேந்திரகுமார் பொன்னம்பலம் எம்.பி. நான் சிறப்புரிமை குழு உறுப்பினர்.  உறுப்பினர் ஒருவர் சிறப்புரிமை பிரச்சினை ஒன்றை முன்வைத்த பின்னர், அந்த  பிரேரணையை சிறப்புரிமை குழுவுக்கு நீங்கள் ஆற்றுப்படுத்த உத்திரவிட வேண்டும். அவ்வாறு எந்த உத்தரவையும் விடாமல்  சபை முதல்வருக்கு கருத்து தெரிவிக்க இடமளித்தீர்கள். இது முற்றாக பிழையான நடவடிக்கையாகும். அர்சுனா, எம்.பி தொடர்பாகவும்  இவ்வாறு செயற்பட்டு, சபைமுதல்வர் உங்களை பிழையாக வழிநடத்தி இருந்தார். இது முறையல்ல என்றார்.

என்றாலும் சபாநாயகர் ஹர்ஷன ராஜகருணா  எம்.பிக்கு கருத்து தெரிவிக்க சந்தர்ப்பம் வழங்க தொடர்ந்து மறுத்து வந்ததால், சபையில் எதிர்க்கட்சிகள் கடும் எதிர்ப்பு தெரிவித்து வந்த  நிலையில், சபாநாயகர் சபை நடவடிக்கையை தொடந்து முன்னெடுத்துச்செல்ல நடவடிக்கை எடுத்துவந்தார். சபாநாயகர் அவசரமாக சபை ஆரம்ப நடவடிக்கையை முடிவுக்கு கொண்டுவந்து, இலங்கை மின்சாரம் திருத்த சட்டமூலம் தொடர்பான விவாதத்தை ஆரம்பிக்க நடவடிக்கை எடுத்தார். என்றாலும் எதிர்க்கட்சிகள் தொடர்ந்தும் சபையில் கடும் எதிர்ப்பு தெரிவித்து சத்தமிட்டு வந்த நிலையில், சபாநாயகர், பிரதி சபாநாயகருக்கு சபையை கொண்டுசெல்ல அழைப்புவிடுத்து, அவர் சபையில் இருந்து வெளியேறினார்.

அதனைத் தொடர்ந்து பிரதி சபாநாயகர் ரஸ்வி சாலி, சபை நடவடிக்கையை அமைதியான முறையில் கொண்டு செல்ல நடவடிக்கை எடுத்தார்.