திருகோணமலையில் வீதி அபிவிருத்தி : அடுத்த பட்ஜெட்டில் நிதி ஒதுக்கப்பட்டு நடவடிக்கைகள் எடுக்கப்படும் - பிமல் ரத்நாயக்க

திருகோணமலை மாவட்டத்தில் வீதி அபிவிருத்தி மற்றும் விஸ்தரிக்கப்பட வேண்டிய வீதிகள் தொடர்பில் அடுத்த வரவு - செலவுத் திட்டத்தில் நிதி ஒதுக்கி  நடவடிக்கைகள் முன்னெடுக்கப்படும் என போக்குவரத்து நெடுஞ்சாலைகள் மற்றும் நகர அபிவிருத்தி அமைச்சர் பிமல் ரத்நாயக்க  தெரிவித்தார்.

அத்துடன் வீதி சமிக்ஞை விளக்குகள் தொடர்பில் மாவட்ட அபிவிருத்தி சபை கூட்டத்தில் யோசனை முன்வைத்து  முறையான அளவீடு செய்யப்பட்டு அந்த பகுதிக்கு பொறுப்பான பொலிசாரின் அனுமதியுடன் முறையாக அமைச்சுக்கு விண்ணப்பங்கள் முன்வைக்கப்பட்டால் அதற்கான நடவடிக்கைகள் மேற்கொள்ளப்படும் என்றும் அமைச்சர் தெரிவித்தார்.

பாராளுமன்றத்தில் வியாழக்கிமை (13) வாய்மூல விடைக்கான வினாக்கள் வேளையில் எதிர்க்கட்சி உறுப்பினர் இம்ரான் மஹ்ரூப் எம்பி, திருகோணமலை, கிண்ணியா பகுதியில் வீதிகள் விஸ்தரிப்பு தொடர்பில் எழுப்பிய கேள்விகளுக்குப் பதிலளிக்கும் போதே இவ்வாறு தெரிவித்தார்.

இம்ரான் மஹ்ரூப் எம்பி தமது கேள்வியின் போது, வீதி அபிவிருத்தி அதிகார சபையினால் பராமரிக்கப்பட்டு வருகின்ற திருகோணமலை மாவட்டத்தின் வீதிகள் விஸ்தரிக்கப்பட வேண்டிய நிலையில் காணப்படுகின்றன என்றும்  கிண்ணியா- கொழும்பு பிரதான வீதியை விஸ்தரிப்பதற்கு முன்னுரிமை வழங்கப்படுமா என கேட்கிறேன் என்றார்.

இம்முறை வரவு செலவு திட்டத்தில் வீதி அபிவிருத்தி திட்டங்களுக்காக ஜனாதிபதி பெருமளவு நிதியை ஒதுக்கியுள்ளார். அந்த வகையில் அனைத்து அபிவிருத்தி திட்டங்களும்  வகுக்கப்பட்டு முடிவடைந்துள்ளன. என்பதால் இந்த வருட நிதி ஒதுக்கீட்டில் மேற்படி திருகோணமலை மாவட்டத்தின் வீதி அபிவிருத்தி நடவடிக்கைகளை முன்னெடுக்க முடியாது. அந்த வகையில் அடுத்த வருட வரவு செலவுத் திட்டத்தில் அதனை உள்ளடக்கி உரிய நடவடிக்கைகள் எடுக்கப்படும்.

அதேவேளை, இடைப்பட்ட காலங்களில் சில விசேட மேலதிக அபிவிருத்தி கருத்திட்டங்கள் கிடைக்கப் பெற்று முன்னெடுக்கப்படும் நிலையில் அது தொடர்பில் கவனம் செலுத்த முடியும்.

திருகோணமலை மாவட்டத்தில் வீதி சமிக்ஞை விளக்குகளை நிர்மாணிப்பது தொடர்பில் கவனம் செலுத்த முடியும்.எனினும் அவை முறைப்படி மேற்கொள்ள வேண்டியவை. சில மாவட்டங்களில் குறிப்பாக மட்டக்களப்பு மாவட்டத்தில் கூட அவ்வாறான சமிக்ஞை விளக்குகள் முறையாக நிர்மாணிக்கப்படாமை காரணமாக பல்வேறு வீதி விபத்துகளுக்கும் அது காரணமாகின்றது.

அந்த வகையில் திருகோணமலை மாவட்டத்தில் வீதி சமிக்ஞை விளக்குகளை நிர்மாணிப்பதானால் குறிப்பாக அங்குள்ள பொலிசாருடன்  இணைந்து அதற்கான நில அளவீடுகளை முறையாக  செய்து நில அளவீட்டு அதிகாரிகள் அனுமதி வழங்கினால்  அமைச்சு அதற்கு உரிய நடவடிக்கை எடுக்கும் என்றார்.