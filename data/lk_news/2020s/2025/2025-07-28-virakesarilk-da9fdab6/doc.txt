சமுத்திரக்கனி நடிக்கும் 'ராகு- கேது'

தென்னிந்திய திரையுலகில் ஒப்பற்ற குணசித்திர நடிகராக வலம் வரும் சமுத்திரக்கனி  'ராகு- கேது' எனும் ஆன்மீக உணர்வை விவரிக்கும் திரைப்படத்தில் கதையின் நாயகனாக-  சிவ பெருமானாக நடித்திருக்கிறார் என படக் குழுவினர் பெருமிதத்துடன் குறிப்பிட்டுள்ளனர்.

இயக்குநர் 'தமிழ்மாமனி ' துரை.  பாலசுந்தரம் இயக்கத்தில் உருவாகியுள்ள 'ராகு- கேது 'எனும் திரைப்படத்தில் சமுத்திரக்கனி, கஸ்தூரி, விக்னேஷ் ஆகியோர் முதன்மையான வேடத்தில் நடித்திருக்கிறார்கள்.

கலைமாமணி கே பி அறிவானந்தம் கதை, வசனம், பாடல்கள் எழுதியிருக்கும் இந்த திரைப்படத்திற்கு மோகன் ஒளிப்பதிவு செய்ய, பரணிதரன் மற்றும் சதானந்தம் ஆகியோர் இணைந்து இசையமைத்துள்ளனர்.

ஆன்மீக படைப்பாக தயாராகி இருக்கும் இந்த திரைப்படத்தை தமிழரசன் தியேட்டர் நிறுவனம் சார்பில் தயாரிப்பாளர் சாந்தி பாலசுந்தரம் தயாரித்திருக்கிறார்.

எதிர்வரும் ஓகஸ்ட் மாதம் எட்டாம் திகதியன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்த திரைப்படம் 35 ஆண்டுகளுக்குப் பிறகு தமிழில் வெளியாகும் பக்தி படம் என்றும், மக்களின் வாழ்வில் அதிர்வை ஏற்படுத்தும் ராகு - கேது ஆகிய இரண்டு நிழல் கிரகங்களின் வரலாறு விவரிக்கப்பட்டிருக்கிறது என்றும்,  இதில் சமுத்திரக்கனி சிவ பெருமானாகவும், விக்னேஷ் மகா விஷ்ணுவாகவும், கஸ்தூரி துர்க்கை அம்மனாகவும் நடித்திருக்கிறார்கள் என படக் குழுவினர் தெரிவித்துள்ளனர்.