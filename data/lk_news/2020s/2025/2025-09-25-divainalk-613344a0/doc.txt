ආණ්ඩුවේ වසරක ශේෂ පත්‍රය

වත්මන් ජනාධිපති අනුර කුමාර දිසානායක මහතා ජනාධිපතිවරයා ලෙස පත් වී වසරක් සම්පූර්ණ වී ඇත. ඔහු ජනාධිපති ධුරයට පත් වූයේ මීට වසරකට පෙර එනම් 2024 සැප්තැම්බර් 21 දින පැවැති ජනාධිපතිවරණයෙනි. ජනාධිපතිවරයා යනු ආණ්ඩුවේ ප්‍රධානියායි. එහෙත් පාර්ලිමේන්තු මැතිවරණය පවත්වා වත්මන් ඇමැති මණ්ඩලය පත්කර ගත්තේ ඊටත් පසුවය. මේ නිසා අලුත් ආණ්ඩුවට හරියට ක්‍රියාත්මක වීමට ඉඩහසර ලැබෙන්නේ මේ කියන ඇමැති මණ්ඩලය පත්කර ගැනීමෙන් පසුවය. එහෙත් එතෙක් මතක ඇති පරිදි ඇමැතිවරු තිදෙනෙක් පත්කරගෙන ආණ්ඩුව ක්‍රියාත්මක වූ බව ද කිව යුතුය.

මේ අනුව අනුර කුමාර දිසානායක ජනාධිපතිවරයාගේ ජනපති ධුර කාලයේ වසරක ප්‍රගතිය සැලකීමේ දී ප්‍රධාන වශයෙන් ඉකුත් ආණ්ඩු සමයේ දී යම් මට්ටමකට ස්ථාවර කරගෙන තිබූ ආර්ථිකය තවදුරටත් ස්ථවර කර ගැනීම, ඉහළ මූල්‍ය විනයක් ඇතිකර ගැනීම, රජයේ ආදායම් තවත් ඉහළ නංවා ගත් වසරක් වීම, අපනයන ආදායම් වර්ධනය, සංචාරක ආදායම් ඉහළ යෑම, විදේශ විනිමය ප්‍රේෂණ ඉහළ නංවා ගැනීම, වරාය මෙහෙයුම් ලාභ ඉහළ නංවා ගැනීම, රේගු ආදායම් ඉහළ නංවා ගැනීම, නීතියේ විධානය හා ආධිපත්‍ය තහවුරු කිරීම, නීතියේ ආධිපත්‍ය තහවුරු කරන ආයතන ස්වාධීන කිරීම, නව අණපනත් සම්මත කිරීම, මත්ද්‍රව්‍ය හා පාතාලය මැඬලීමට පියවර ගැනීම සහ විදේශ සබඳතා ශක්තිමත් කිරීමට ගත් පියවර කැපී පෙනේ. මේ කාලයේ දී හිටපු ජනාධිපති රනිල් වික්‍රමසිංහ මහතා පවා රාජ්‍ය මුදල් අවභාවිත කිරීමේ චෝදනා යටතේ අත්අඩංගුවට පත්ව රිමාන්ඩ් භාරයට පත් විය. එම චෝදනාවල ඇත්ත නැත්ත උසාවිය විභාග කරනු ඇත. එහෙත් මේ නිසා තරාතිරම නොබලා කාටත් එකසේ නීතිය ක්‍රියාත්මක කෙරෙන බවට වන මහජන විශ්වාසයක් ද ඇතිව තිබේ. එය හොඳ දෙයකි. වඩා පුළුල් වශයෙන් කියන්නේ නම් ඉහත සඳහන් කළ පරිදි නීතියේ විධානය හා ආධිපත්‍ය තහවුරු කිරීම ලෙස මෙය සඳහන් කළ හැකිය. එහෙත් මේ කාරණය ස්ථිර ලෙස කීමට තවමත් කාලය ප්‍රමාණවත් නැති බව ද කිව යුතු වේ. මේ කියන කරුණ තවත් තහවුරු වීමට තවත් කලක් ගත විය යුතු වනු ඇත. මෙහිදී විපක්ෂයේ අය ගැන පමණක් නොව, වත්මන් ආණ්ඩුවේ චෝදනා එල්ල වන අය සම්බන්ධයෙන්ද එලෙස අදාළ චෝදනා ගැන තරාතිරම නොබලා නීතිමය ක්‍රියාවලිය සිදුවන්නේ ද යන්න ඉදිරි කාලය තුළ මහජනයාට දැක බලා ගත හැකිය. ආර්ථිකමය වශයෙන් සැලකීමේ 2022 වසරේ ආර්ථික අගාධයෙන් පසුව මේ වන විට ආර්ථික ස්ථාවරත්වයක් ඇති කරගෙන ඇති බවට විවාදයක් නැත. එහෙත් එය අනුර කුමාර දිසානායක ජනාධිපතිවරයාගේ පසුගිය වසරක ධුර කාලයේ දී පමණක් සිදු වූ දෙයක් නොවේ. එය පසුගිය වසර තුනක පමණ කාලයක් තිස්සේ සිදු වූ දෙයකි. ජාත්‍යන්තර මූල්‍ය අරමුදලේ සහාය ඇතිව දියත් කළ ආර්ථික ප්‍රතිසංස්කරණ ක්‍රියාවලිය හමුවේ සිදු වූ දෙයකි. කෙසේ හෝ අනුර කුමාර දිසානායක ජනාධිපතිවරයාගේ ගෙවී ගිය ජනපති ධුර කාලයේ වසරක ප්‍රගතිය සැලකීමේ දී ප්‍රධාන වශයෙන් කිව හැකි වන්නේ මෙතෙක් පැමිණි එම ආර්ථික ගමන්මගේ තවත් ඉදිරියට ගමන් කරමින් අයිඑම්එෆ් වැඩසටහන ප්‍රකාරව යම් මට්ටමකට ඇතිව තිබූ ආර්ථික ස්ථාවරත්වය තවදුරටත් වර්ධනය කර ගැනීමට ක්‍රියාත්මක වූ බවයි. අනුර කුමාර දිසානායක මහතා ප්‍රමුඛ ජාතික ජන බලවේගයේ අය එදා දේශපාලන වේදිකාවේ අයිඑම්එෆ් එක ගැන මෙන්ම තවත් නොයෙකුත් දේවල් ගැන කුමක් කීවත් ඔවුන් බලයට පත්වීමෙන් පසුව රාජ්‍ය පාලන ක්‍රියාවලියේ දී නිවැරදි ප්‍රතිපත්තිමයක් දිශානතිය ඔස්සේ ගමන් කිරීම අපට අගය කළ හැකිය.

ආර්ථික ස්ථාවරත්වය සහ මූල්‍ය විනය ගැන කතා කිරීමේ දී මේ ගෙවී ගිය වසරේ ද ආදායම් වියදම් අතර පරතරය අඩු කරගත් වසරක් වන අතර එමඟින් මේ වසර (2025) සඳහා ණය ගැනීමේ අවශ්‍යතාව පහළ ගොස් ඇති බව ද කිව හැකිය. ඒ අනුව ලබන වසරේ (2026) පොලී වියදම අඩු වීමක් ද අපේක්ෂා කරනු ලබයි. එසේම පරිපූරක ඇස්තමේන්තු නොමැති වසරක් ලෙස දැක්විය හැකිය. එනම් සැලසුම් කළ ලෙසම වියදම් සීමාවන් තුළ අයවැය තත්ත්වයන් පවත්වා ගෙන යෑමට හැකියාව ලැබීම අගය කළ හැකිය. එමෙන්ම මේ කාලයේ බැංකු පොලී අනුපාත තවත් අඩු කරගත හැකිව ඇත.

රජයේ ආදායමේ ප්‍රධාන සංරචකය බදු ආදායමයි. පසුගිය ආණ්ඩු සමයේ ලෙසම මේ කාලයේ ද රජය විසින් බදු ආදායම වර්ධනය කර ගැනීමට සමත්ව ඇත. අයිඑම්එෆ් වැඩසටහනට අනුගතව කටයුතු කරන නිසා මේ ආණ්ඩුව පමණක් නොව කවර ආණ්ඩුවක් තිබුණත් පවතින බදු ආදායමේ අඩු වීමක් අපේක්ෂා කළ නොහැකිය. ඒ නිසා ගෙවී ගිය වසරේ ද රාජ්‍ය බදු ආදායම ඉහළ නංවා ගැනීමට හැකිව ඇත. මේ අනුව 2025 පළමු මාස 6 තුළ ලබාගෙන ඇති රාජ්‍ය ආදායම රු.බිලියන 2321 ක් වන අතර 2024 වර්ෂයේ පළමු මාස 6 තුළ ලබාගෙන ඇති එම ආදායම රු.බිලියන 1864 ක් පමණ වේ. රාජ්‍ය බදු ආදායම 2024 පළමු මාස 6 තුළ ආදායම් බදු ලෙස ලැබී තිබුණේ රුපියල් බිලියන

1709 ක් වුවද මේ වසරේ (2025) එය රුපියල් බිලියන 2152.09 ක් දක්වා වර්ධනය වී ඇත. රජයේ ආදායමේ ප්‍රධාන සංරචකය ලෙස බදු ආදායම වර්ධනය කර ගැනීමට සමත් වුවත් ඒ සමගම කිව යුතු වන්නේ මහජනයාගේ බදු බර ද වැඩි වී ඇති බවයි. මේ නිසා ආර්ථික ස්ථාවරත්වය මෙන්ම බදු ආදායමේ වර්ධනය ගැන කීවත් මහජනයා සිටින්නේ ඉතා අමාරුවෙන් බව ද කිව යුතුය. මේ නිසා අප සිතන්නේ බදු ආදායම සමස්තයක් ලෙස වර්ධනය කරගත හැකිවීම හොඳ දෙයක් (ප්‍රගතියක්) වුවත් වඩා වැදගත් වන්නේ මුළු බදු ආදායම තුළ වක්‍ර බදු ප්‍රතිශතය අවම වී සෘජු බදු ප්‍රතිශතය වැඩි කර ගැනීමය එය අතිමහත් බහුතර සාමාන්‍ය ජනයාට සහනදායී තත්ත්වයක් උදා කරදෙනු ඇති බවයි. ඒ නිසා ඉදිරි කාලයේ දී රජයේ බදු ආදායමේ සංයුතිය තුළ මේ යහපත් වෙනස (පරිවර්තනය) ඇතිකර ගැනීමේ උපායමාර්ග ගැන රජයේ අවධානය යොමුකර ක්‍රියාමාර්ග ගතයුතුව තිබේ.

සංචාරක කර්මාන්තය යනු අපට විශාල අපේක්ෂා ජනිත කරගත හැකි ආර්ථිකයේ ප්‍රධාන අංශයකි. උත්සාහ කළහොත් රටේ වැඩිම විදේශ විනිමය ආදායම් උපයන කර්මාන්තය බවට ද මේ සංචාරක කර්මාන්තය පත්කරගත හැකි වනු ඇත. මේ වසරේ (2025) සැප්තැම්බර් 17 වන තුරු විදේශීය සංචාරකයන් 1,656,916 ශ්‍රී ලංකාවට පැමිණ ඇත. සංචාරකයන්ගේ පැමිණීම වැඩි කිරීම සඳහා වීසා ලබා ගැනීමේ ක්‍රියාවලිය සරල කරමින් රටවල් 40ක සංචාරකයන්ගෙන් වීසා ගාස්තු අය නොකිරීමට ද තීරණය කර ඇත. මෙම වසරේ මුල් මාස 8 තුළ පමණක් සංචාරක කර්මාන්තයෙන් උපයා ඇති ආදායම ඇමරිකානු ඩොලර් මිලියන 2290 ක් වන අතර, එය 2024 වසරේ එම කාලයට සාපේක්ෂව සියයට 5.7 ක වර්ධනයක් ද වේ. කෙසේ වෙතත් සංචාරක පැමිණීම් වර්ධනය වීමේ වේගයට සාපේක්ෂව සංචාරක ඉපයුම් මේ කාලයේ දී වර්ධනය වී නැති බව ද මේ සංචාරක පැමිණීම් සහ සංචාරක ඉපයුම් ඉලක්කම් දෙස බැලීමේ දී පෙනේ. ඒ නිසාම සංචාරක පැමිණීම්වලට සාපේක්ෂව සංචාරක ඉපයුම් වර්ධනය කර ගැනීම ද ඉතා වැදගත් වේ.

විදේශ විනිමය ලැබීම් වර්ධනය කර ගැනීමේ දී සෘජු විදේශ ආයෝජන (FDI) ද ඉතා වැදගත් වේ. මේ අනුව මෙම වසරේ (2025) මුල් මාස හත තුළ ඇමෙරිකානු ඩොලර් මිලියන 607ක සෘජු විදේශ ආයෝජන ලැබී ඇති අතර, එය පසුගිය වසරේ (2024) එම කාලයට සාපේක්ෂව දෙගුණයකටත් වඩා වැඩි වර්ධනයක් බව රජය කියයි. 2025 ජූනි මාසය වන විට, නව ව්‍යාපෘති යෝජනා 40ක් සහ දැනට පවතින ව්‍යාපාර පුළුල් කිරීමට යෝජනා 39ක් ඇතුළුව මුළු ආයෝජන යෝජනා 79ක් ලැබී තිබේ. මෙම ආයෝජනවල මුළු ඇස්තමේන්තුගත වටිනාකම ඇමෙරිකානු ඩොලර් මිලියන 4669 ක් වේ. ඉන් ඇමෙරිකානු ඩොලර් මිලියන 3899ක් විදේශ ආයෝජන වේ. මෙසේ ආණ්ඩුවේ ගෙවී ගිය වසරක කාලයේ දී සෘජු විදේශ ආයෝජන ලැබීම්වල වර්ධනයක් සිදුව ඇතත් මෙය තවත් වර්ධනය කර ගැනීමට ක්‍රියා කළ යුතුව තිබේ.

කොවිඩ් කාලයේ මෙන්ම පසුගිය ආර්ථික අර්බුද සමයේ ද මෙරටට ලැබුණු විදේශ විනිමය ප්‍රේෂණ ප්‍රමාණයේ අඩු වීමක් සිදු වූ බව අපට මතක ය. එහෙත් මේ වන විට එම විනිමය ප්‍රේෂණ ආදායම් ඉහළ නංවා ගැනීමට රජයට හැකිව ඇත. ඒ අනුව මෙම වසරේ (2025) පළමු මාස හත තුළ විදේශගත රැකියා කරන ශ්‍රී ලාංකිකයන් එවා ඇති මුදල් ප්‍රමාණය ඇමෙරිකානු ඩොලර් බිලියන 4.43ක් වන අතර, එය පසුගිය වසරේ එම කාලයට සාපේක්ෂව සියයට 19.5 ක වර්ධනයක් ද වේ.

රටට විදේශ විනිමය උපයාගත හැකි ප්‍රධානම අංශයක් වන්නේ අපනයන ආදායමයි. මේ වසරේ (2025) මුල් මාස හත තුළ මුළු අපනයන ආදායම ඇමරිකානු ඩොලර් මිලියන 9992.53 ක් දක්වා වර්ධනය වී ඇත. එය ගිය වසරේ (2024) එම කාලයට සාපේක්ෂව සියයට 7.79 ක වර්ධනයකි. එහෙත් ආනයන වියදම් ඊට වැඩි වේගයෙන් වර්ධනය වීමේ තත්ත්වය ගැන රජය විසින් අවධානය යොමු කළ යුතු වේ.

මේ වසරේ (2025) පළමු මාස හතේ දී ජංගම ගිණුමේ අතිරික්තයක් වාර්තා වී ඇත. මේ වසරේ ජූලි අවසානය තෙක් වසරේ මාස හතක කාලය තුළ ජංගම ගිණුමේ අතිරික්තය ඇමරිකානු ඩොලර් මිලියන 1739.6 දක්වා ඉහළ ගොස් ඇත.

ශ්‍රී ලංකා රේගුව මේ වසරේ (2025) ජනවාරි මාසයේ සිට අගෝස්තු 06 වැනිදා දක්වා රැස් කර ගෙන ඇති ආදායම රුපියල් බිලියන 1271 කි. වසරේ මෙතෙක් වැඩිම රේගු ආදායම ලෙස පසුගිය ජූලි මාසයේදී රැස් කර ගත් රුපියල් බිලියන 231ත් සමගින් මෙම ආදායම තවත් ඉහළ ගොස් ඇත.

ආර්ථික වර්ධනය වේගවත් කර ගැනීම මෙසේ අපට ආර්ථිකයේ විවිධ අංශවල ප්‍රගතිය ගැන කිව හැකි වුවත් ආර්ථික වර්ධනයේ කිසියම් මන්දගාමිත්වයක් පෙනේ. ජනලේඛන හා සංඛ්‍යාලේඛන දෙපාර්තමේන්තුව විසින් පසුගිය සඳුදා (15) මේ වසරේ (2025) දෙවන කාර්තුවේ (අප්‍රේල් 01 සිට ජූනි 30 දක්වා) නිෂ්පාදන ප්‍රවේශය යටතේ පවත්නා මිල ගණන් සහ ස්ථාවර මිල (2015) ගණන් යටතේ දළ දේශීය නිෂ්පාදිතය සහ අනෙකුත් සාර්ව ආර්ථික දර්ශක ඇස්තමේන්තු කර ප්‍රකාශයට පත් කළේය. මේ අනුව 2024 වර්ෂයේ දෙවන කාර්තුවේ ස්ථාවර මිල (2015) ගණන් යටතේ රුපියල් මිලියන 2749504 ක් ලෙස වාර්තා වූ දළ දේශීය නිෂ්පාදිතය, මේ වසරේ (2025) දෙවන කාර්තුවේ දී රුපියල් මිලියන 2883559 ක් දක්වා ඉහළ ගොස් ඇත. මේ ඉහළ යෑම අනුව මේ වසරේ (2025) දෙවන කාර්තුවේ දළ දේශීය නිෂ්පාදිතය සියයට 4.9ක ධනාත්මක වර්ධනයක් වාර්තා කර ඇතැයි ජනලේඛන හා සංඛ්‍යාලේඛන දෙපාර්තමේන්තුව විසින් ජාතික ගිණුම් ඇස්තමේන්තු ප්‍රකාශයට පත් කරමින් කියා ඇත. එනම් 2025 වර්ෂයේ දෙවන කාර්තුවේ දී ශ්‍රී ලංකා ආර්ථිකය සියයට 4.9 ක ධන වර්ධනයක් වාර්තා කර ඇති බවයි. මේ වසරේ (2025) පළමු කාර්තුවේ වාර්තා කර තිබූ ආර්ථික වර්ධනය සියයට 4.8 කි. මේ අනුව මේ වසරේ (2025) පළමු කාර්තුවේ ආර්ථික වර්ධනයට සාපේක්ෂව දෙවන කාර්තුවේ දී සුළු වශයෙන් ආර්ථික වර්ධනයේ ඉහළ යෑමක් සිදුව ඇත. මේ වසරේ (2025) පළමු මාස හයේ දී සිදුව ඇති ආර්ථික වර්ධනය ලෙස සියයට 4.8 ක වර්ධනයක් ඇස්තමේන්තු කර ඇත. එසේම මේ වසරේ (2025) සමස්තයක් ලෙස සියයට 4.5 ක ආර්ථික වර්ධනයක් ලැබෙනු ඇතැයි අපේක්ෂා කෙරේ. 2025 වර්ෂයේ දෙවන කාර්තුවේ දී කෘෂිකාර්මික ආර්ථික කටයුතු, කර්මාන්ත ආර්ථික කටයුතු හා සේවා ආර්ථික කටයුතු පිළිවෙළින් සියයට 2.0, සියයට 5.8 ක් සහ සියයට 3.9 ක් වශයෙන් ධන වර්ධනයන් ද වාර්තා කර ඇත. කෙසේ වෙතත් ආර්ථික වර්ධනය වේගවත් කර ගැනීමේ අවශ්‍යතාව ගැන අපි රජයට අවධාරණය කරමු.