கொழும்பில் வெளிநாட்டு சிகரட்டுகளுடன் சந்தேக நபர் கைது

கொழும்பு கடற்கரை வீதி பகுதியில் உள்ள கடை ஒன்றில் விற்பனைக்காக வைக்கப்பட்டிருந்த 1,618 வெளிநாட்டு சிகரட்டுகளுடன் சந்தேக நபர் ஒருவர் இலங்கை கடற்படை மற்றும் பொலிஸாரால் செவ்வாய்க்கிழமை (30) கைது செய்யப்பட்டுள்ளார்.

அதன்படி, மேற்கு கடற்படை கட்டளையின் இலங்கை கடற்படை கப்பல் கெமுனு பிரிவுக்கு கிடைத்த தகவலின் அடிப்படையில் இலங்கை கடற்படை மற்றும் பொலிஸார் இணைந்து நடத்திய சுற்றிவளைப்பின் போது சந்தேக நபர் கைது செய்யப்பட்டுள்ளார்.

கைது செய்யப்பட்ட சந்தேக நபர் கொழும்பு 14 இல் வசிக்கும் 46 வயதுடையவர் என அடையாளம் காணப்பட்டுள்ளார்.

மேலும், சந்தேக நபரும் வெளிநாட்டு சிகரட்டுக்களும் மேலதிக சட்ட நடவடிக்கைகளுக்காக கரையோர பொலிஸ் நிலையத்தில் ஒப்படைக்கப்பட்டன.