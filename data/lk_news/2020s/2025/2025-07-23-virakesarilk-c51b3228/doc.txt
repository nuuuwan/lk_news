நான்கு நாட்களில் 1000க்கும் மேற்பட்ட ஓட்டங்கள் குவிப்பு: இலங்கை ஏ - ஆஸி. ஏ போட்டியில் வெற்றிதோல்வி இல்லை

நான்கு நாட்களில் ஓர் இரட்டைச் சதம், 3 சதங்களுடன் மொத்தமாக 1000க்கும் மேற்பட்ட ஓட்டங்கள் குவிக்கப்பட்ட இலங்கை ஏ அணிக்கும் அவுஸ்திரேலிய ஏ அணிக்கும் இடையிலான இரண்டாவது உத்தியோகப்பற்றற்ற   நான்கு நாள்  டெஸ்ட் போட்டி டார்வின் விளையாட்டரங்கில் புதன்கிழமை (23) வெற்றிதோல்வியின்றி முடிவடைந்தது.

இந்த இரண்டு அணிகளுக்கும் இடையில் இதே மைதானத்தில் நடைபெற்ற முதலாவது உத்தியோகப்பற்றற்ற டெஸ்ட் போட்டியில் அவுஸ்திரேலியா ஆதிக்கம் செலுத்தியபோதிலும் அப் போட்டியும் வெற்றி தோல்யின்றி முடிவடைந்திருந்தது.

இதற்கு அமைய இரண்டு போட்டிகள் கொண்ட உத்தியோகப்பற்றற்ற நான்கு நாள் டெஸ்ட் தொடர் வெற்றிதோல்வியின்றி முடிவடைந்தது.

டார்வினில் நடைபெற்ற இரண்டாவது உத்தியோகப்பற்ற டெஸ்ட் போட்டியில் இலங்கை ஏ அணி சார்பாக இரண்டு சதங்களும் அவுஸ்திரேலியா சார்பாக 2 சதங்களும் குவிக்கப்பட்டது.

கடந்த 20ஆம் திகதி ஆரம்பமான இப் போட்டியில் முதலில் துடுப்பெடுத்தாட அழைக்கப்பட்ட இலங்கை ஏ அணி 6 விக்கெட்களை இழந்து 485 ஓட்டங்களைக் குவித்திருந்தபோது தனது முதல் இன்னிங்ஸை நிறுத்திக்கொண்டது.

இலங்கை ஏ அணி சார்பாக ஐந்து வீரர்கள் 50 அல்லது அதற்கு மேற்பட்ட ஓட்டங்களைப் பெற்றனர்.

ஆனால், இலங்கையின் எதிர்கால நட்சத்திரங்களான காமில் மிஷாரவும் நுவனிது பெர்னாண்டோவும் 2ஆவது விக்கெட்டில் 116 ஓட்டங்களைப் பகிர்ந்து அணியை நல்ல நிலையில் இட்டனர்.

காமில் மிஷார 81 ஓட்டங்களைப் பெற்று ஆட்டம் இழந்தார். அவரைத் தொடர்ந்து அணித் தலைவர் பசிந்து சூரியபண்டார 8 ஓட்டங்களுடன் வெளியேறினார்.

எனினும், நுவனிது பெர்னாண்டோ, பவன் ரத்நாயக்க ஆகிய இருவரும் 4ஆவது விக்கெட்டில் 68 ஓட்டங்களையும் அதனைத் தொடர்ந்து பவன் ரத்தநாயக்க, சொனூல் தினூஷ ஆகிய இருவரும் 5ஆவது விக்கெட்டில் 70 ஓட்டங்களையும் பகிரந்து இலங்கை ஏ அணியை பலமான நிலையில் இட்டனர்.

நுவனிது பேர்னாண்டோ 102 ஓட்டங்களையும் பவன் ரத்நாயக்க 122 ஓட்டங்களையும் சொனால் தினூஷ 88 ஓட்டங்களையும் சொஹான் டி லிவேரா ஆட்டம் இழந்காமல் 50 ஓட்டங்களையும் பெற்றனர்.

பதிலுக்கு துடுப்பெடுத்தாடிய அவுஸ்திரேலிய ஏ அணி நான்காள் நாளன்று ஆட்டம் முடிவுக்கு வந்தபோது 4 விக்கெட்களை மாத்திரம் இழந்து 558 ஓட்டங்களைக் குவித்திருந்தது.

அணித் தலைவர் ஜேசன் சங்கா ஆட்டம் இழக்காமல் 202 ஓட்டங்களைக் குவித்ததுடன் இரண்டு முக்கிய இணைப்பாட்டங்களில் பங்களிப்பு செய்திருந்தார்.

ஆரம்ப வீரர் ஜேக் வெதரோல்டுடன் 3ஆவது விக்கெட்டில் ஜேசன் சங்கா 109 ஓட்டங்களையும் தொடர்ந்து ஒலிவர் பீக்குடன் 4ஆவது விக்கெட்டில் மேலும் 65 ஓட்டங்களைப் பகிர்ந்தார்.

முன்னதாக ஜேக் வெதரோல்ட் 2ஆவது விக்கெட்டில் கேர்ட்டிஸ் பெட்டசன்னுடன்  134  ஓட்டங்களைப்  பகிர்ந்திருந்தார்.

ஜேசன் சங்காவைவிட ஜேக் வெதரோல்ட் 183 ஓட்டங்களையும் ஒலிவர் பீக் 92 ஓட்டங்களையும் கேர்ட்டிஸ் பெட்டசன் 59 ஓட்டங்களையும் பெற்றனர்.