ரஷ்யா மீது 'போர் தொடுக்கும்' டிரம்ப் : புதிய பொருளாதாரத் தடைகளுக்கு ரஷ்யாவின் முன்னாள் அதிபர் சாடல்

உக்ரைன் போரை முடிவுக்குக் கொண்டு வராததால், ரஷ்யா மீது கடுமையான கோபத்தில் இருக்கும் அமெரிக்க ஜனாதிபதி டொனால்ட் டிரம்ப், அந்த நாட்டுக்கு எதிராகப் புதிய பொருளாதாரத் தடைகளை அறிவித்துள்ளார். அத்துடன், புடாபெஸ்டில் ரஷ்ய ஜனாதிபதி விளாடிமிர் புட்டினைச் சந்திக்கும் நிகழ்ச்சியையும் ரத்து செய்துள்ளார்.

டிரம்பின் இந்தப் புதிய நடவடிக்கைகளை ரஷ்ய முன்னாள் ஜனாதிபதியும், தேசிய பாதுகாப்பு கவுன்சில் துணைத்தலைவருமான டிமித்ரி மெத்விடேவ் கடுமையாகச் சாடியுள்ளார்.

"டிரம்பின் பெண்டுலம் தற்போது தெளிவான தலைகீழ் மாற்றத்தைக் கொண்டுள்ளது. தேவையற்ற பேச்சுவார்த்தைகளைப் பொருட்படுத்தாமல், உக்ரைனை இப்போது தாக்க முடியும். மேலும் அது உண்மையிலேயே களத்தில், மேசைக்குப் பின்னால் அல்லாமல் சாத்தியமான வெற்றியை அடைய முடியும்." புதிய பொருளாதாரத் தடைகளும், புடாபெஸ்ட் நிகழ்வை இரத்து செய்திருப்பதும் பிரதான அம்சத்தை மாற்றாது. மாறாக, இது ரஷ்யாவுக்கு எதிரான போர் நடவடிக்கை (act of war) ஆகும். தற்போது டிரம்பும் பைத்தியக்கார ஐரோப்பாவுடன் தன்னை முழுமையாக இணைத்துக் கொண்டுள்ளார்."

டிரம்பின் நிர்வாகம் ரஷ்யாவின் இரண்டு பெரிய எண்ணெய் நிறுவனங்களான ரோஸ்நெஃப்ட் (Rosneft) மற்றும் லுகோயில் (Lukoil) ஆகியவற்றின் மீது பொருளாதாரத் தடைகளை விதித்த சில மணிநேரங்களிலேயே மெத்விடேவ் இந்தக் கண்டனத்தைத் தெரிவித்துள்ளார்.