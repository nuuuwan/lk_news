அனர்த்த பாதிப்புகளுக்கு உச்ச நிலை நிவாரணம்: அரசு நடவடிக்கைகள்

சுற்று நிருபங்களுக்கு மட்டுப்படுத்தாமல் அனர்த்தங்களினால் பாதிக்கப்பட்டுள்ள மக்களுக்கு உச்ச அளவில் நிவாரணங்களை பெற்றுக் கொடுப்பதற்கு அரசாங்கம் நடவடிக்கை எடுத்துள்ளது. அத்துடன் அனர்த்தத்திற்குப் பின்னர் மீண்டும் இந்த நாட்டைக் கட்டியெழுப்பும் நடவடிக்கைகள் ஆரம்பிக்கப்படும் என  கிராமிய அபிவிருத்தி, சமூக பாதுகாப்பு மற்றும் சமூக வலுவூட்டல் அமைச்சர் உபாலி பன்னிலகே தெரிவித்தார்.

பாராளுமன்றத்தில் புதன்கிழமை (03)  இடம்பெற்ற   2026 ஆம் ஆண்டுக்கான வரவு - செலவுத் திட்டத்தில் பெருந்தோட்ட மற்றும் சமூக உட்கட்டமைப்பு வசதிகள் அமைச்சு,  வர்த்தக வாணிப, உணவு பாதுகாப்பு மற்றும் கூட்டுறவு அபிவிருத்தி அமைச்சு மற்றும் நிதி, திட்டமிடல் மற்றும் பொருளாதார அபிவிருத்தி அமைச்சுகளுக்கான நிதி ஒதுக்கீடுகள்  மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

அனர்த்தங்களில் பாதிக்கப்பட்ட மக்களுக்கு நாம் எமது அனுதாபங்களைத் தெரிவித்துக் கொள்கின்றோம். கடந்த சில தினங்களாக நாட்டில் ஏற்பட்ட இயற்கை அனர்த்தங்களில் 22 மாவட்டங்களைச் சேர்ந்த மக்கள் நேரடியான பாதிப்புக்கு உள்ளாகியுள்ளனர்.

பாதிப்புக்குள்ளான அந்த மக்களின் இயல்பு வாழ்க்கையை தோற்றுவிப்பதற்காக அரசாங்கம், அரசாங்க அதிகாரிகள் ஆளும் கட்சி எதிர்க்கட்சி என்ற பேதங்கள் இல்லாமல் அனைவரும் இரவு பகல் பாராமல் தமது அர்ப்பணிப்புள்ள சேவையை வழங்கியுள்ளனர். அனைவருக்கும் நாம் எமது நன்றியை தெரிவித்துக் கொள்கின்றோம்.

அனர்த்த நிலை தொடர்பில் அறிந்த நிமிடம் முதலே பாதிப்புகளை கட்டுப்படுத்துவதற்கு நடவடிக்கை எடுக்கப்பட்டது. அத்துடன் பாதிப்புகளை மீளக் கட்டியெழுப்புவதற்கு அரசாங்கம் மீள் புனரமைப்புத் திட்டங்களை செயல்படுத்தியுள்ளது. அதற்காக பல்வேறு சர்வதேச நாடுகளும் எமக்கு ஒத்துழைப்புக் களை வழங்கி வருகின்றன.

அவர்களுக்கு நாம் எமது நன்றியை  தெரிவித்துக் கொள்வதோடு அனத்தங்களின் பின்னர் நாட்டிலுள்ள வர்த்தகர்கள் உள்ளிட்ட தரப்பினர் தமது ஒத்துழைப்புகளை வழங்கி வருகின்றமைக்கும் நன்றி தெரிவிக்கின்றோம்.

நாட்டை மீண்டும் ஒரு முறை கட்டியெழுப்ப வேண்டியுள்ளது. இந்த நடவடிக்கைகளில் ஜனாதிபதி மற்றும் சம்பந்தப்பட்ட அதிகாரிகள் உரிய நடவடிக்கைகளை எடுப்பதுடன் நிவாரணங்களைப் பெற்றுக் கொடுப்பதற்கும் நடவடிக்கைகள் மேற்கொள்ளப்பட்டுள்ளன.

நிவாரணங்களைப் பெற்றுக் கொடுக்கும் போது நடைமுறையிலுள்ள சுற்று நிருபங்களை  கவனத்திற் கொள்ளாது மக்களுக்கு உரிய வகையில் அவற்றைப் பெற்றுக் கொடுப்பதற்கு அரசாங்கம் நடவடிக்கை எடுத்துள்ளது.

நிவாரணம் வழங்கும் நடவடிக்கைகளில் சுயாதீனமாக பல தரப்பினர் செயற்பட்டு வருகின்றனர்.பாதிக்கப்பட்டுள்ள வீதிகள், பாலங்கள் உள்ளிட்ட அனைத்தையும் மீண்டும் புனரமைக்க வேண்டியுள்ளது. அது பாரிய வேலைத்திட்டமாகும். நாம் பாதிக்கப்பட்ட மக்களுக்கு வழங்கும் உதவித்தொகையை மேலும் அதிகரிப்பதற்கு நடவடிக்கை எடுத்துள்ளோம். அந்த நிதியை 25,000 ரூபாவாக  வழங்குவதற்கு அரசாங்கம் தீர்மானித்துள்ளது.

அனர்த்த காலங்களில் அத்தியாவசியப் பொருட்களை அதிகரித்த விலைக்கு விற்பதற்கு நடவடிக்கை எடுக்கப்படுவதாக அறிய முடிகிறது. நாம் அதற்கு ஒரு போதும் இடமளிக்கப் போவதில்லை.

எனவே அனர்த்தத்திற்குப் பின்னர் மீண்டும் இந்த நாட்டைக் கட்டியெழுப்பும் நடவடிக்கைகள் ஆரம்பிக்கப்படும். இந்த நாடு மீண்டும் ஒரு முறை பொருளாதார நெருக்கடியில் வீழ்வதற்கு இடமளிக்காமல் பொருளாதாரம் சிறந்த  முறையில் முகாமைத்துவம்  செய்யப்படும் என்றார்.