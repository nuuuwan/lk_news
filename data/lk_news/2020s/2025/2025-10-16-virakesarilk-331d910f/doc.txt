சீரற்ற வானிலை ; 4 மாவட்டங்களில் 100க்கும் மேற்பட்ட குடும்பங்கள் பாதிப்பு

நாடளாவிய ரீதியில் நிலவும் சீரற்ற வானிலையினால் நான்கு மாவட்டங்களில் 100க்கும் மேற்பட்ட குடும்பங்கள் பாதிக்கப்பட்டுள்ளன.

கொழும்பு, களுத்துறை, காலி மற்றும் அம்பாந்தோட்டை மாவட்டங்களைச் சேர்ந்த மொத்தம் 368 பேர் திடீர் வெள்ளப்பெருக்கு மற்றும் பலத்த காற்றினால் பாதிக்கப்பட்டுள்ளனர்.

சீரற்ற வானிலையினால் சுமார் 17 வீடுகள் பகுதியளவு சேதமடைந்துள்ளதாக அனர்த்த முகாமைத்துவ மத்திய நிலையம் மேலும் தெரிவித்துள்ளது.

இந்நிலையில், இன்று   வியாழக்கிழமை (16) பிற்பகல் 1.00 மணிக்குப் பின்னர் நாட்டின் பெரும்பாலான பகுதிகளில் மழை அல்லது இடியுடன் கூடிய மழை பெய்யும் என வளிமண்டலவியல் திணைக்களம் தெரிவித்துள்ளது.

அத்துடன், மேற்கு, சப்ரகமுவ, மத்திய, தெற்கு, ஊவா மற்றும் வடமேற்கு மாகாணங்களில் சில இடங்களில் 100 மி.மீ.க்கும் அதிகமான பலத்த மழை பெய்யும் என்று வானிலை ஆய்வு மையம் தெரிவித்துள்ளது.

அதேவேளை, மேற்கு, தெற்கு மற்றும் வடக்கு மாகாணங்களிலும், அம்பாறை மாவட்டத்திலும் காலை வேளையில் மழை பெய்யக்கூடும்.

இந்நிலையில், இடியுடன் கூடிய மழை பெய்யும் போது தற்காலிகமாகப் பலத்த காற்று மற்றும் மின்னல் தாக்கத்தால் ஏற்படும் சேதங்களைக் குறைக்க போதுமான முன்னெச்சரிக்கை நடவடிக்கைகளை எடுக்குமாறு பொதுமக்கள் கேட்டுக் கொள்ளப்பட்டுள்ளனர்.