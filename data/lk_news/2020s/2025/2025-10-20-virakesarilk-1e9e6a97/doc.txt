தீபாவளி பண்டிகையை முன்னிட்டு நாடு முழுவதும் விசேட நிகழ்வுகள்

இந்துக்களின் புனித தினமான தீபாவளித் திருநாள்  இன்று திங்கட்கிழமை (20) நாடு முழுவதும் கொண்டாடப்பட்டு வருகிறது.

நரகாசூரன் எனும் அரக்கன் அழிந்த புராணக் கதையை முன்வைத்தும் ஒளியின் அடையாளமாகவும் கொண்டாடப்படுகின்ற தீபாவளி பண்டிகைத் தினமான இன்று இந்துக்கள், ஆலயங்களுக்குச் சென்று பூஜை வழிபாடுகளில் ஈடுபடுவதும், ஆலயங்களிலும் வீடுகளிலும் தீபமேற்றி வழிபடுவதும், இனிப்பு பலகாரங்களை தயாரித்து பிறருக்கு பகிர்ந்தளிப்பதும் என பல்வேறு சமய, கலாசார நடைமுறைகளை கடைப்பிடித்து வருகின்றனர்.

அந்த வகையில், நாட்டின் பல்வேறு பிரதேசங்களில் இந்துக்களின் தீபாவளி கொண்டாட்ட நிகழ்வுகள் நடைபெற்று வருவதைக் காண முடிகிறது.

நீர்கொழும்பில் உள்ள கடற்கரைத் தெருவில் அமைந்துள்ள கோயில்களில் இன்று காலை விசேட பூஜைகள் நடைபெற்றன.

ஸ்ரீ சித்தி விநாயகர் ஆலயத்தில் சிவ ஸ்ரீ கிருபாகரன் குருக்கள் தலைமையில் விசேட பூஜை நடத்தப்பட்டது. அதிக எண்ணிக்கையிலான பக்தர்கள் இப்பூஜையில் கலந்துகொண்டனர்.

இதேவேளை,  ஸ்ரீ சிங்கம்மா காளியம்மன் கோயிலில் பரமேஸ்வர குருக்கள் தலைமையில் விசேட பூஜைகள்  நடைபெற்றன.

ஹட்டன் ஸ்ரீ மாணிக்கப்பிள்ளையார் ஆலயத்தின் பிரதான குருக்கள் சிவஸ்ரீ சற்குண சன்மதுரன் குருக்கள் தலைமையில் இன்று தீபாவளி விசேட சமய வழிபாடுகள் நடைபெற்றன.

இப்பூஜை வழிபாடுகளில் ஆலய பரிபாலன சபையினர் உட்பட பெரும் எண்ணிக்கையிலான  பொதுமக்களும் கலந்துகொண்டிருந்தனர். அத்தோடு மலையகத்தில் பல ஆலயங்களில் விசேட வழிபாடுகள் இடம்பெற்றமை குறிப்பிடத்தக்கது.