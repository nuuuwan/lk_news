கார்த்தி நடிக்கும் 'வா வாத்தியார்' படத்தின் பாடல் வெளியீடு

தமிழின் முன்னணி நட்சத்திர நடிகரான கார்த்தி நடிப்பில் தயாராகி நீண்ட நாட்களாக கிடப்பில் போடப்பட்டிருந்த ' வா வாத்தியார்' எனும் திரைப்படத்தில் இடம்பெற்ற 'ஆளப்பிக்கே உம்மாக் ' எனும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இயக்குநர் நலன் குமாரசாமி இயக்கத்தில் உருவாகி உள்ள ' வா வாத்தியார் ' எனும் திரைப்படத்தில் கார்த்தி, கிருத்தி ஷெட்டி, சத்யராஜ், ராஜ்கிரண், ஆனந்த் ராஜ், ஷில்பா மஞ்சுநாத், கருணாகரன், ஜி. எம். சுந்தர், ரமேஷ் திலக் உள்ளிட்ட பலர் நடித்திருக்கிறார்கள்.

ஜார்ஜ் சி வில்லியம்ஸ் ஒளிப்பதிவு செய்திருக்கும் இந்த திரைப்படத்திற்கு சந்தோஷ் நாராயணன் இசையமைத்திருக்கிறார். மறைந்த புரட்சித் தலைவர் எம்ஜிஆர் ரசிகரின் தொழில் சார்ந்த வாழ்வியல் பின்னணியில் எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்டுடியோ கிரீன் நிறுவனம் சார்பில் தயாரிப்பாளர் கே. ஈ. ஞானவேல் ராஜா தயாரித்திருக்கிறார்.

எதிர்வரும் டிசம்பர் மாதம் 5 ஆம் திகதியன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்தத் திரைப்படத்தில் இடம் பெற்ற 'ஆளப்பிக்கே உம்மாக்..: எனத் தொடங்கும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இந்தப் பாடலை பாடலாசிரியர் கெலுத்தி எழுத, பின்னணி பாடகரும், இசையமைப்பாளருமான சந்தோஷ் நாராயணன் மற்றும் கெலுத்தி ஆகியோர் இணைந்து பாடி இருக்கிறார்கள்.

துள்ளல் இசை பாணியில் அமைந்துள்ள இந்தப் பாடலில் இடம் பிடித்திருக்கும் வரிகள் இன்றைய இளைய தலைமுறையினரை கவரும் வகையில் கேட்சிங்கான தங்லீஷ் வார்த்தைகளால் நிரப்பப்பட்டிருப்பதால் ஒரு பிரிவு ரசிகர்களை கவர்ந்து வருகிறது.