மட்டக்களப்பில் தமிழர்களுக்கு எதிரான இனஅழிப்புக்கு சர்வதேச நீதி வேண்டி காந்தி பூங்காவில் ஆர்ப்பாட்டம்!

மட்டக்களப்பில் தமிழர்களுக்கு எதிராக மேற்கொள்ளப்பட்ட இன அழிப்புக்கு சர்வதேச நீதி பொறிமுறையூடாக தீர்வு தேவை எனக் கோரி  சனிக்கிழமை (26) காந்தி பூங்காவில் மக்கள் ஆர்ப்பாட்டத்தில் ஈடுபட்டனர்.

வடக்கு கிழக்கு சமூக இயக்கத்தின் ஏற்பாட்டில், "தமிழர்களுக்கு எதிராக இழைக்கப்பட்ட இன அழிப்பிற்கு சர்வதேச நீதி" என்ற தொனிப்பொருளில் வடக்கு மற்றும் கிழக்கு மாகாணங்களைச் சேர்ந்த எட்டு மாவட்டங்களில் ஒரே நேரத்தில் மக்கள் கவனயீர்ப்பு போராட்டங்களில் ஈடுபட அழைப்பு விடுக்கப்பட்டிருந்தது.

இதனையடுத்து மட்டக்களப்பு காந்தி பூங்காவில் நடைபெற்ற ஆர்ப்பாட்டத்தில் நாடாளுமன்ற உறுப்பினர்கள் ஞா. சிறிநேசன், வைத்தியர் இளையதம்பி சிறிநாத், மட்டக்களப்பு மாநகர சபையின் முதல்வர் சிவம் பாக்கியநாதன் உள்ளிட்ட பல அரசியல் பிரமுகர்கள், காணாமல் ஆக்கப்பட்டவர்களின் உறவினர்கள், சமூக செயற்பாட்டாளர்கள், பொதுமக்கள் எனப் பெருந்திரளானோர் பங்கேற்றனர்.

ஆர்ப்பாட்டத்தின்போது, செம்மணியில் கண்டுபிடிக்கப்பட்ட மனித புதைகுழிகள், இனப்படுகொலைக்கு சாட்சியாகக் கூறப்பட்டதோடு, சர்வதேச விசாரணை நடத்த வேண்டும் என வலியுறுத்தும் கோஷங்கள் எழுப்பப்பட்டன.