நல்லாட்சியில் அரசியலமைப்பு  வரைவு மீளக்கொண்டுவரப்படும்  தமிழ்மக்களின் ஆணை தம்வசமே இருப்பதாக தேசிய மக்கள் சக்தியின் பொதுச்செயலாளர்  சுவிஸில் தெரிவிப்பு

2015 - 2019 ஆம் ஆண்டு வரையான காலப்பகுதியில் தயாரிக்கப்பட்ட புதிய அரசியலமைப்பு வரைவு மீளக்கொண்டுவரப்படும் எனவும், அதில் மேற்கொள்ளப்படவேண்டிய திருத்தங்க ளென அரசியல் கட்சிகளால் சமர்ப்பிக்கப்பட்ட முன்மொழிவுகளை வாசித்து ஆராயும் பணிகள் முடிவுறும் தருவாயில் இருப்பதாகவும்  தேசிய மக்கள் சக்தியின் பொதுச்செயலாளரும் பாராளுமன்ற உறுப்பினருமான கலாநிதி நிஹால் அபேசிங்க தெரிவித்துள்ளார்.

இலங்கை - சுவிஸ்லாந்து பாராளுமன்ற நட்புறவு சங்கத்துடன் கூட்டிணைந்து சுவிஸ்லாந்து அரசாங்கத்தின் ஏற்பாட்டில் அந்நாட்டின் கூட்டாட்சி அரசியல் முறைமை மற்றும் தேசிய ஒருமைப்பாடு வலுவாக்கம் என்பன பற்றி இலங்கையின் ஆளும் மற்றும் எதிர்க்கட்சிகளைப் பிரதிநிதித்துவப்படுத்தும் உறுப்பினர்களுக்குத் தெளிவூட்டும் வகையிலான செயலமர்வொன்று கடந்த 14 - 21 ஆம் திகதி வரை சுவிஸ்லாந்தில் நடைபெற்றது.

இச்செயமலர்வின் ஓரங்கமாக இலங்கையின் ஆளும், எதிர்க்கட்சிகளைப் பிரதிநிதித்துவப்படுத்தி அங்கு சென்ற 13 உறுப்பினர்களுடனான மக்கள் சந்திப்பொன்று நடைபெற்றது.

இச்சந்திப்பின்போது தமிழர் இனப்பிரச்சினை மற்றும் அரசியல் தீர்வு உள்ளிட்ட விடயங்கள் தொடர்பில் அரசாங்கத்தின் கிராமிய அபிவிருத்தி, சமூகப்பாதுகாப்பு மற்றும் சமூக மேம்பாட்டு அமைச்சர் கலாநிதி உபாலி பன்னிலகே, தேசிய ஒருமைப்பாட்டு பிரதி அமைச்சர் முனீர் முளஃப்பர் மற்றும் தேசிய மக்கள் சக்தியின் பொதுச்செயலாளரும் பாராளுமன்ற உறுப்பினருமான கலாநிதி நிஹால் அபேசிங்க ஆகியோர் விளக்கமளித்தனர்.

அதன்படி வடக்கு, கிழக்கு மாகாண தமிழ்மக்கள் தமது அரசாங்கத்துக்கு ஆணை வழங்கியிருப்பதாகவும், அதனடிப்படையில் இனப்பிரச்சினைக்குத் தீர்வு காணப்படும் எனவும் அவர்கள் தெரிவித்தனர். இருப்பினும் இச்செயலமர்வில் எதிரணிகளில் தமிழ்த்தேசிய மக்கள் முன்னணியின் சார்பில் பங்கேற்ற அதன் தலைவரும் பாராளுமன்ற உறுப்பினருமான கஜேந்திரகுமார் பொன்னம்பலம் ஆளுந்தரப்பு உறுப்பினர்களின் கருத்தை முழுமையாக நிராகரித்தார்.

அதுமாத்திரமன்றி,  தமிழர்கள் உங்களுக்கு ஆணை வழங்கியிருப்பதனால் அதற்கமைய தீர்வு வழங்கப்படும் என நீங்கள் குறிப்பிடுவதன் ஊடாக, தமிழ்த்தேசியக்கட்சிகளுடன் பேசத்தேவையில்லை என்ற விடயத்தையே கூற முற்படுகின்றீர்கள். ஆனால் தமிழ்மக்கள் உங்களுக்கு ஆணை வழங்கவில்லை என்பதே யதார்த்தமாகும்.

ஏனெனில் வட, கிழக்கு மாகாணங்களைப் பிரதிநிதித்துவப்படுத்தும் தமிழ் பாராளுமன்ற உறுப்பினர்களின் மொத்த எண்ணிக்கை 19 ஆகும். அவர்களில் 8 பேர் உங்களது கட்சியான தேசிய மக்கள் சக்தியைச் சேர்ந்தவர்கள். எஞ்சிய 11 பேரும் எதிரணியில் உள்ள தமிழ்த்தேசிய அரசியல் கட்சிகளைப் பிரதிநிதித்துவப்படுத்துபவர்களாவர்.

எனவே அறுதிப்பெரும்பான்மை உங்கள் வசமில்லை. எதிரணியில் உள்ள 11 உறுப்பினர்களும் அரசியல் தீர்வாக சமஷ்டியை வலியுறுத்தும் தரப்பினராவர் எனவும் சுட்டிக்காட்டினார்.

அதனைத்தொடர்ந்து புதிய அரசியலமைப்பு உருவாக்கம் தொடர்பில் கருத்துரைத்த தேசிய மக்கள் சக்தியின் பொதுச்செயலாளர் நிஹால் அபேசிங்க, 2015 - 2019 ஆம் ஆண்டு வரையான காலப்பகுதியில் தயாரிக்கப்பட்ட புதிய அரசியலமைப்பு வரைவு மீளக்கொண்டுவரப்படும் எனவும், அதில் மேற்கொள்ளப்படவேண்டிய திருத்தங்கள் என அரசியல் கட்சிகளால் சமர்ப்பிக்கப்பட்ட முன்மொழிவுகளை வாசித்து ஆராயும் பணிகள் முடிவுறும் தருவாயில் இருப்பதாகவும் குறிப்பிட்டார்.

மேலும் அத்திருத்தங்கள் உள்வாங்கப்பட்ட புதிய அரசியலமைப்பு பாராளுமன்றத்தில் சமர்ப்பிக்கப்படும் எனவும், அதன் பின்னர் அதுபற்றி விவாதித்து, கலந்துரையாடுவதற்கான சந்தர்ப்பம் சகல தரப்பினருக்கும் கிட்டும் எனவும் நிஹால் அபேசிங்க தெரிவித்தார்.

அதனையும் மறுத்த கஜேந்திரகுமார் பொன்னம்பலம், 2015 - 2019 ஆம் ஆண்டு வரையான காலப்பகுதியில் தயாரிக்கப்பட்ட அரசியலமைப்பு வரைவைக் கொண்டுவருவதற்கான ஆணை தேசிய மக்கள் சக்தி அரசாங்கத்துக்கு இல்லை என்றார்.