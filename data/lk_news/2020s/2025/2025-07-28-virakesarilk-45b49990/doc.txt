நடிகை ராஷ்மிகா மந்தானா நடிக்கும் ' மைசா' படத்தின் படப்பிடிப்பு தொடக்கம்

'புஷ்பா 2 ', 'குபேரா' ஆகிய படத்தின் மூலம் உலகளவில் ஏராளமான ரசிகர்களை கவர்ந்த நடிகை ராஷ்மிகா வந்தானா கதையின் நாயகியாக முதன்மையான வேடத்தில் நடிக்கும் ' மைசா 'எனும் திரைப்படத்தின் படப்பிடிப்பு ஹைதராபாத்தில் தொடங்கியது.

அறிமுக இயக்குநர் ரவீந்திர புள்ளே இயக்கத்தில் உருவாகும் ' மைசா ' திரைப்படத்தில் நடிகை ராஷ்மிகா மந்தானா கதையின் நாயகியாக நடிக்கிறார். ஸ்ரேயாஸ் பி. கிருஷ்ணா ஒளிப்பதிவு செய்யும் இந்த திரைப்படத்தை அன்ஃபார்முலா பிலிம்ஸ் எனும் நிறுவனம் சார்பில் தயாரிப்பாளர்கள் அஜய் & அனில்  சாயபு ரெட்டி ஆகியோர் இணைந்து தயாரிக்கிறார்கள்.

இந்தப் படத்தின் படப்பிடிப்பு பூஜையுடன் ஹைதராபாத்தில் தொடங்கியது. இதில் தயாரிப்பாளர் சுரேஷ் பாபு , இயக்குநர்கள் ரவி கிரண் கோலா & ஹனு ராகவபுடி ஆகியோர் சிறப்பு அதிதிகளாக பங்கு பற்றி பட குழுவினருக்கு வாழ்த்து தெரிவித்தனர்.

இந்தியாவில் உள்ள ஆந்திர பிரதேசம் , தெலுங்கானா,  ஒரிசா , சத்தீஸ்கர் , அஸ்ஸாம் , ஆகிய மாநிலங்களின் மலைப்பகுதிகளில் வாழும் கோண்ட் எனும் மலைவாழ் பழங்குடியின மக்களின் கலாச்சார பின்னணியில் இப்படத்தின் கதை மற்றும் திரைக்கதை அமைக்கப்பட்டிருக்கிறது என்றும், இதில் நடிகை ராஷ்மிகா வந்தானா இதுவரை தோன்றியிராத அழுத்தமான வேடத்தில் நடிப்பதாகவும் படக் குழுவினர் தெரிவித்துள்ளனர்.

இதனிடையே இயக்குநர் எஸ். எஸ். ராஜமவுலி இயக்கத்தில் வெளியாகி மிக பிரம்மாண்டமான வசூல் வெற்றியை பெற்ற ' ஆர் ஆர் ஆர் ' எனும் திரைப்படத்தில் ஜூனியர் என் டி ஆரின் கதாபாத்திரம் இந்த ' கோண்ட் ' சமூகத்தை சேர்ந்தவராக வடிவமைக்கப்பட்டிருக்கும் என்பது கவனிக்கத்தக்கது.