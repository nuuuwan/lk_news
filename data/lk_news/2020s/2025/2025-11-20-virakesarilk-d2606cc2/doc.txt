இந்திய எதிர்ப்பு கொள்கையை முன்னிலைப்படுத்தி அரசாங்கம் செயற்பட கூடாது - அஜித் பி.பெரேரா

இந்திய எதிர்ப்பு கொள்கையை முன்னிலைப்படுத்தி அரசாங்கம்  செயற்பட கூடாது. இந்தியாவை தவிர்த்து இலங்கையின் எதிர்கால பொருளாதாரத்துக்கு நிலைபேறான தன்மை கிடையாது. அரசாங்கம் இந்தியாவுடன் பல துறைகளில் இணக்கமாகவே செயற்பட  வேண்டும். திருகோணமலை எண்ணெய் தாங்கிகளில் மிகுதியாகவுள்ள 66 தாங்கிகளை அபிவிருத்தி செய்ய இந்தியாவுடன் ஒன்றிணைய வேண்டும் என ஐக்கிய மக்கள் சக்தியின்  களுத்துறை மாவட்ட பாராளுமன்ற உறுப்பினர் அஜித் பி. பெரேரா தெரிவித்தார்.

பாராளுமன்றத்தில் இன்று  வியாழக்கிழமை (20) நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  வலுசக்தி    அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

இலங்கை மின்சார சபையை மறுசீரமைப்பதை நாங்கள் ஒருபோதும் வெறுக்கவில்லை. தொழிற்சங்கங்களை தூண்டிவிட்டு வீதிக்கு இறக்கி போராட்டத்தில் ஈடுபடவுமில்லை. நாட்டுக்கு சிறந்ததாக அமையும் சகல திட்டங்களுக்கும் அரசியலுக்கு அப்பாற்பட்டு ஒத்துழைப்பு வழங்கியுள்ளோம். ஆகவே  மின்சார சபையை மறுசீரமைக்கும்  சிறந்த தீர்மானத்துக்கு நாங்கள் முழுமையான ஒத்துழைப்பு வழங்குவோம்.

மின்சார சபையை மறுசீரமைக்கும் தீர்மானம் 20 ஆண்டுகளுக்கு முன்னரே எடுக்கப்பட்டது. மக்கள் விடுதலை முன்னணி தான் அதற்கு கடும் எதிர்ப்பை தெரிவித்தது. ஆனால் இன்று அவர்களே  மறுசீரமைப்புக்கான  நடவடிக்கைகளை மேற்கொள்கிறார்கள்.இதுவே உலக மாற்றமாகும். எதிர்க்கட்சியில் இருக்கும் போது குறிப்பிடும் அனைத்தையும் ஆட்சிக்கு வந்ததன் பின்னர் செய்ய முடியாது. உலக நடப்புகளுக்கு ஏற்ப மாற வேண்டும் என்பதை  மக்கள் விடுதலை முன்னணியினர்  தற்போது அனுபவத்தின் ஊடாக விளங்கிக் கொண்டுள்ளார்கள்.இதுவும் சிறந்தததே,

மின்சார சபையை மறுசீரமைப்பதற்கு  முறையான நடவடிக்கைகள் ஏதும் எடுக்கப்படவில்லை.மாறாக தனிப்பட்ட தரப்பினரிடமே இதற்கான பொறுப்பு கையளிக்கப்பட்டுள்ளது.இது முறையற்றது. வலுசக்தி துறையுடன் தொடர்புடைய  சுயாதீன நிறுவனத்துக்கு இந்த பொறுப்பை வழங்க வேண்டும் என்று அரசாங்கத்திடம் குறிப்பிட்டுக் கொள்கிறேன். சிறந்த முறையில் செயற்படுங்கள் நாங்களும் ஒத்துழைப்பு வழங்குவோம்.

மின்சார சபையை மறுசீரமைத்து குறைந்த விலையில் மின்சாரத்தை பொதுமக்களுக்கு விநியோகிக்க வேண்டும். அத்துடன் தேசிய பொருளாதாரத்துக்கு  சாதகமாக அமையும் வகையில் மறுசீரமைப்புக்கள் இடம்பெற வேண்டும் என்பதையும் குறிப்பிட்டுக் கொள்கிறேன்.

திருகோணமலை  மாவட்டத்தில் எண்ணெய் கேந்திர மத்திய நிலையத்தை  அமைப்பதாக 2025 ஆம் ஆண்டுக்கான வரவு - செலவுத் திட்டத்தில் குறிப்பிட்டப்பட்டது.   திருகோணமலை எண்ணெய் தாங்கிகளில் மிகுதியாகவுள்ள 66 தாங்கிகளை அபிவிருத்தி செய்வதற்கு எவ்வித நடவடிக்கைகளும் எடுக்கப்படவில்லை. இந்த அபிவிருத்திக்கு அரசாங்கம் இந்தியாவுடன்  பேச்சுவார்த்தையில் ஈடுபட வேண்டும்.

மக்கள் விடுதலை முன்னணி கடந்த காலங்களில் இந்திய எதிர்ப்பு கொள்கையை முன்னிலைப்படுத்தி செயற்பட்டது. ஆட்சிக்கு வந்ததன் பின்னர் இதே  மனநிலையில் இருக்க கூடாது. ஏனெனில் இந்தியாவை தவி;ர்த்து இலங்கையின் எதிர்கால பொருளாதாரத்துக்கு நிலைபேறான தன்மை கிடையாது. அரசாங்கம் இந்தியாவுடன் பல துறைகளில் இணக்கமாகவே செயற்பட  வேண்டும்.

இலங்கையும் இந்தியாவும் இருதரப்பு வெற்றி என்ற கொள்கைக்கு அமைவாகவே செயற்பட வேண்டும்.இந்தியாவை பகைக்க வேண்டாம்.இணக்கமாக செயற்படுங்கள்.அதற்குரிய ஒத்துழைப்பை நாங்கள் வழங்குகிறோம். இந்தியா இலங்கையின் சிறந்த நட்பு நாடு என்பதை கவனத்திற் கொள்ளுங்கள் என்றார்.