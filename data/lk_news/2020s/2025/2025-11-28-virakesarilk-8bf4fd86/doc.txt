மழையுடனான காலநிலையால் பாராளுமன்ற நடவடிக்கைகள் ஒத்திவைப்பு!

நாட்டில் நிலவும் கடும் மழையுடனான காலநிலைக்கு மத்தியில்  மத்தியில்  வெள்ளிக்கிழமை (29)  காலை 9.00 மணிக்கு கூடிய பாராளுமன்றம்   24 நிமிடங்கள்  மட்டுமே நடந்த நிலையில் எதிர்வரும்   திங்கட்கிழமை காலை 9 மணி வரை ஒத்திவைக்கப்பட்டது.

நாட்டில் தற்போதுள்ள ஏற்பட்டுள்ள அனர்த்த சூழ்நிலை காரணமாக,  இன்று பாராளுமன்றத்தில் வரவுசெலவுத்திட்ட விவாதத்தை நடத்தாமல் இருப்பதற்கும்,     காலை 9  மணி முதல் காலை 9.30 மணி வரை மாத்திரம் பாராளுமன்றத்தை கூட்டுவதற்கும்   நேற்று வியாழக்கிழமை  நடைபெற்ற பாராளுமன்ற அலுவல்கள் பற்றிய குழுவில் தீர்மானிக்கப்பட்டது.

அத்துடன், சனிக்கிழமை பாராளுமன்றத்தை  கூட்டாமல் இருப்பதற்கும் இங்கு தீர்மானிக்கப்பட்டுள்ளது. அதன்படி,  எதிர்வரும்   1 மற்றும் 2 ஆம் திகதிகளில், அதாவது திங்கள் மற்றும் செவ்வாய் ஆகிய தினங்களில் இரவு 12. மணி வரை வரவுசெலவுத்திட்ட விவாதத்தை நடத்துவதற்கும் தீர்மானிக்கப்பட்டது

இவ்வாறான நிலையில் இன்று காலை 9 மணிக்கு சபாநாயகர் ஜகத் விக்கிரமரத்ன தலைமையில் பாராளுமன்றம் கூடியது. இதனையடுத்து  2024 ஆம் ஆண்டின் 33 ஆம் இலக்க, பொதுத் தனிசு முகாமைத்துவச் சட்டத்தின் கீழ் 2025 ஒக்டோபர் 24 ஆம் திகதிய 2459/52 ஆம் இலக்க அதிவிசேட வர்த்தமானப் பத்திரிகையில் பிரசுரிக்கப்பட்ட ஒழுங்குவிதிகள் விவாதமின்றி அங்கீகரிக்கப்பட்டன.

அத்துடன் எதிர்க்கட்சித் தலைவர் சஜித் பிரேமதாச , அரச தரப்பு பிரதம கொறடா அமைச்சர் நளிந்த ஜயதிஸ்ஸ உட்பட  அமைச்சர்கள். எதிர்க்கட்சியின் உறுப்பினர்கள் தற்போதைய  இடர் நிலைக்கு  உடனடியாக எடுக்கப்பட வேண்டிய நடவடிக்கைகள்,எடுக்கப்பட்ட நடவடிக்கைகள் தொடர்பில்  கருத்துக்களை  முன்வைத்த நிலையில் எதிர்வரும்  திங்கட்கிழமை காலை 9 மணிவரை பாராளுமன்ற அமர்வு  ஒத்திவைக்கப்பட்டது.