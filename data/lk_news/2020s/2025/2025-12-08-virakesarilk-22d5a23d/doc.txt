அரசை விமர்சிப்பவர்களை கைது செய்யக்கூடாது ; விமர்சனங்களை ஏற்றுக்கொள்ள வேண்டுமென்கிறார் - சஞ்ஜீவ எதிரிமான்ன

இயற்கை பேரிடரால் பாரதூரமாகப் பாதிக்கப்பட்டுள்ள மக்கள் துயர் தாங்காது அரசாங்கத்தின் மீது விமர்சனங்களை முன்வைக்கின்றனர். அவற்றை அரசாங்கம் ஏற்றுக் கொள்ள வேண்டுமே தவிர, விமர்சிப்பவர்களை கைது செய்ய முயற்சிக்கக் கூடாது. மக்களின் விமர்சனங்களுக்கு மனித நேயம் மிக்க வகையில் பதிலளிக்க வேண்டியது அரசாங்கத்தின் பொறுப்பாகு மெனன ஸ்ரீலங்கா பொதுஜன பெரமுனவின் முன்னாள் பாராளுமன்ற உறுப்பினர் சஞ்ஜீவ எதிரிமான்ன வலியுறுத்தினார்.

பொதுஜன பெரமுன அலுவலகத்தில்  திங்கட்கிழமை (08) இடம்பெற்ற ஊடகவியலாளர் மாநாட்டில் இதனை வலியுறுத்திய அவர் மேலும் குறிப்பிடுகையில்,

ஜனாதிபதி, அமைச்சர்கள் மற்றும் பாராளுமன்ற உறுப்பினர்களை விமர்சிப்பவர்களைக் கைது செய்ய வேண்டும் என்று பிரதி அமைச்சர் சுனில் வட்டகல அச்சுறுத்தும் தொனியில் தெரிவித்துள்ளார்.

அதற்குச் சில நாட்களுக்குப் பிறகு, ஜனாதிபதி பாராளுமன்றத்தில் உரையாற்றிய போது, அரசாங்கத்தின் மீதும் தன்மீதும் தற்போது முன்வைக்கப்படும் விமர்சனங்களை ஒருபோதும் கருத்தில் கொள்ளவோ,  கவலைப்படவோ போவதில்லை என்று குறிப்பிட்டிருந்தார்.

பிரதி அமைச்சர் சுனில் வட்டகலவில் கூற்றுடன் ஒப்பிடுகையில், ஜனாதிபதியின் கூற்று நியாயமானதாகவும், சாதகமானதாகவும் காணப்படுகிறது. மேலோட்டமாக அவதானித்தால் மாத்திரமே அவ்வாறு தோன்றுகிறது. ஆனால் சற்று அதன் பின்னணியை பார்க்கும் போது, அது சுனில் வட்டகலவின் கூற்றைப் போன்றே மோசமானதாகவுள்ளது என்பது தெளிவாகிறது.

பொதுமக்களும், தகவல்களை அறிந்த சில தரப்பினரும் இந்த சந்தர்ப்பத்தில் அரசாங்கத்தை விமர்சன ரீதியில் கேள்வி கேட்பதற்குக் காரணங்கள் உள்ளன. எனவே, அரசாங்கத்தால் கேள்வி கேட்பதை ஒருபோதும் தடுக்க முடியாது. அரசாங்கம் இதற்குப் பதிலளிக்க வேண்டும்.

மக்கள் இவ்வாறானதொரு சந்தர்ப்பத்தில் அரசாங்கத்திடம் மிகவும் நியாயமான ஒரு கேள்வியைக் கேட்கிறார்கள். இந்த மோசமான காலநிலையின்போது ஏற்பட்ட உயிர் மற்றும் உடமை இழப்பைக் குறைக்க அரசாங்கத்தால் இதைவிட அதிகமாகப் பங்களித்திருக்க முடியாதா? என்பதே அந்தக் கேள்வியாகவுள்ளது.

இந்தக் கேள்வி அரசியல் ரீதியானது அல்ல. இந்தக் கேள்வி மிகவும் மனிதநேயமானது. இது காரணங்களுடன் கேட்கப்படுகிறது. இதற்குக் காரணம், இலங்கை வளிமண்டலவியல் திணைக்களம் அது தொடர்பான முன்கூட்டிய தகவல்களை வழங்கியிருந்தது.

அது மாத்திரமின்றி அயல் நாடான இந்தியா மற்றும் அமெரிக்கா உள்ளிட்ட சர்வதேச வானிலை அவதான நிறுவனங்களும் இந்த மோசமான காலநிலை நிலைமை குறித்து முன்கூட்டியே எச்சரிக்கை செய்திருந்தன.

இலங்கையின் வெகுஜன ஊடகங்கள், சர்வதேச ஊடக நிறுவனங்கள் இதுகுறித்த தகவல்களை வெளியிட்டிருந்தன. எனவே, இந்தச் சம்பவங்களையும், இந்தத் தகவல்களையும் ஆராயும்போது, இந்த அனர்த்த காலச் சூழ்நிலையில் அரசாங்கத்தால் செய்யத் தவறிய சில நடவடிக்கைகள் குறித்த தகவல்கள் இப்போது வெளிப்படுத்தப்பட்டு வருகின்றன.

இந்த அனர்த்தத்திற்குப் பிந்தைய அரசாங்கத்தின் நடத்தை ஓரளவு பாராட்டத்தக்க மட்டத்தில் உள்ளது. உதாரணமாக, உடமைகளுக்கு ஏற்பட்ட சேதங்களுக்கு அரசாங்கம் இழப்பீடு அங்கீகரிக்கும் விதம் பாராட்டுக்குரியது.

ஆனால், ஏற்பட்ட இந்த பெரிய உயிர் இழப்பைக் குறைக்கச் செய்யத் தவறிய தலையீட்டின் பாவம், இந்த நடவடிக்கைகளால் மறைக்கப்படாது. எனவே, வட்டகல கூறுவதைப் போன்று கைது செய்வதன் மூலமாகவோ அல்லது ஜனாதிபதி கூறியது போல அதைப் புறக்கணிப்பதன் மூலமாகவோ இந்தக் கேள்விக்குப் பதிலளிக்க முடியாது.

அதேபோல், இப்போதுள்ள அரசாங்கம் எதிர்க்கட்சியாக இருந்தபோது, அனர்த்த முகாமைத்துவம் குறித்து மிகவும் விஞ்ஞானபூர்வமான கருத்துக்களை வெளியிட்டிருக்கிறது. வெள்ளம் அல்லது மழை வரும்போது, ஊடகவியலாளர் மாநாடுகளில், அத்தகைய தருணத்தை முன்கூட்டியே எவ்வாறு நிர்வகிப்பது? அனர்த்தம் நிகழும் தருணத்தை எவ்வாறு நிர்வகிப்பது? என்று அந்தக் காலத்தில் இருந்த அரசாங்கங்களுக்கு ஆலோசனை வழங்கிய ஒரு அரசியல் குழுவாக இவர்கள் காணப்பட்டனர்.

அவ்வாறிருக்கையில் ஆட்சியமைத்த பின்னர் அனர்த்த முகாமைத்துவம் என்ற துறைக்கு வழங்கப்பட்டுள்ள முக்கியத்துவம் என்ன? முன்வைக்கப்பட்டுள்ள இரண்டு வரவுசெலவுத் திட்டங்களிலும் அனர்த்த முகாமைத்துவத்துக்கு வழங்கிய முக்கியத்துவம் என்ன? இந்தக் காரணிகள் குறித்தும் அரசாங்கம் தகவல்களை வெளிப்படுத்த வேண்டும். எதிர்காலத்தில் இதுபோன்ற நிகழ்வுகள் ஏற்படாமல் தடுக்கும் நோக்கத்துடனேயே நாங்கள் இந்தத் தெளிவுபடுத்தல்களைக் கோருகின்றோம் என்றார்.