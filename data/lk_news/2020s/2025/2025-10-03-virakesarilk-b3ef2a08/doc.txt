மரியா - திரைப்பட விமர்சனம்

நடிகர்கள் : பவெல் நவகீதன், சாய் ஸ்ரீ பிரபாகரன், சித்து குமரேசன், விக்னேஷ் ரவி, சுதா புஷ்பா மற்றும் பலர்.

சர்வதேச திரைப்பட விழாக்களில் திரையிடப்பட்டு விருது பெற்ற படைப்பு என படக் குழுவினர் சமூக வலைதளங்களில் விளம்பரப்படுத்தியதால் .. உண்மை என நம்பி... சில ரசிகர்கள் படமாளிகைகுள் சென்றனர். அவர்களுக்கு படக் குழுவினர் எம்மாதிரியான அனுபவத்தை வழங்கினார்கள்? என்பதை தொடர்ந்து காண்போம்.

தமிழகத்தின் தென்பகுதியில் உள்ள கிறிஸ்தவ தேவாலயம் ஒன்றில் பதினைந்து ஆண்டுகளுக்கும் மேலாக இறை ஊழியம் செய்யும் மரியா ( சாய் ஸ்ரீ பிரபாகரன்) என்ற கன்னியாஸ்திரி - சாதாரண பெண்களைப் போல் வாழ விருப்பம் கொள்கிறார்.

ஆனால் இதனை சமூகமும், கன்னியாஸ்திரி குறித்த மக்களின் கற்பிதங்களும், புறச்சூழலும் அனுமதிக்க மறுக்கிறது. இதற்காக அவர் கிறிஸ்துவத்துக்கு எதிரான அமைப்பில் இணைகிறார். அதன் பிறகு மரியாவிற்கு என்ன நேர்ந்தது? என்பதை விவரிப்பது தான் இப்படத்தின் கதை.

கிறிஸ்துவ மதத்தை தழுவி, அதிலும் தேவாலயத்தில் இறை ஊழியம் செய்வதை தங்களின் வாழ்நாள் லட்சியமாக கொண்டிருக்கும் கன்னியாஸ்திரிகளில் சிலர்... சில தருணங்களில்... ஏனைய இயல்பான பெண்களைப் போல் லௌகீக வாழ்க்கையை வாழ்வதற்கு விரும்புவர். இது உலக இயல்பு.

ஆனால் விரைவில் அதிலிருந்து மீண்டு விடுவார்கள். மின்னி மறையும் இத்தகைய உணர்வை மையப்படுத்தி இப்படத்தின் கதையை எழுதி இருக்கிறார்கள்.

கதையின் நாயகியான கன்னியாஸ்திரி-  தன்னுடைய இறை நம்பிக்கையை முழுமையாக பின்பற்ற இயலாமலும்... ஏனைய சாதாரண பெண்களுக்கு எழும் பாலியல் சார்ந்த உணர்வை கட்டுப்படுத்த முடியாமலும்.. குழப்பத்துடன் இருக்கிறார்.

இதுபோன்ற தருணத்தில் இவர் தன்னுடைய மாற்று மதத்தை சார்ந்த தோழியை சந்திக்கிறார். அவருடன் அவரின் ஆண் நண்பரும் மற்றும் ஒரு இளஞ்ஜோடியும் ஒரே வீட்டில் வசிக்கிறார்கள்.

பகலில் பணியாற்றுவதும்... இரவில் பாலியல் சார்ந்த நடவடிக்கையில் ஈடுபட்டு வாழ்க்கையை உற்சாகத்துடன் அனுபவிப்பதுமாக... அவர்கள் இருக்கிறார்கள்.

அவர்களின் இரவு நேர 'கட்டில்' விளையாட்டு.. அவர்களுடன் தங்கி இருக்கும் மரியாவை தடுமாற வைக்கிறது. தான் செய்வது தவறு என்று தெரிந்து இதற்கு ஒரு முற்றுப்புள்ளி வைப்பதற்காக தன் தாயை சந்திக்கிறார். அவரிடம் தொடர்ந்து இறை ஊழியம் செய்வதில் எமக்கு விருப்பமில்லை என்றும், ஏனைய சாதாரண பெண்களைப் போல் வாழ்வதை விரும்புவதாகவும் தெரிவிக்கிறார்.

அதற்கு அவர் தாய் மறுப்பு தெரிவிக்கிறார். இதனால் வேறு வழி இல்லாமல் மீண்டும் தோழியிடமே அடைக்கலமாகிறார் மரியா.  இந்தத் தருணத்தில் கிறிஸ்தவ மதத்திற்கு எதிரான நிலைப்பாட்டை கொண்ட சாத்தானை வழிபடும் கும்பலின் தொடர்பு மரியாவிற்கு கிடைக்கிறது.  அவர்களுடன் மரியா பயணிக்கிறார்.

இந்நிலையில் தன் தோழியின் ஆண் நண்பருடன் சட்டவிரோதமான உறவில் ஈடுபடுகிறார். இதனால் தோழியும் அவரை விரட்ட... அவர் தனக்கான விடியலை நோக்கி பயணிக்கத் தொடங்குகிறார்.

இப்படி செல்லும் திரைக்கதையில் பாமர மக்கள் விரும்பும் வகையிலான பாலியல் காட்சிகள் காட்சிப்படுத்தப்பட்டிருப்பதால்... ஒரு பிரிவினர் ரசிக்கவே செய்கிறார்கள்.

'பி 'கிரேடு பிலிம் எனக் குறிப்பிடப்படும் தரம் குறைந்த படங்களில்... இடம் பெறும் பாலியல் சார்ந்த நடவடிக்கைகளில்  ஒன்றான ஆர்வமூட்டும் செயல்பாட்டை கதையின் நாயகிக்கு... புதுமை என்ற பெயரில் வழங்கி.. ரசிகர்களை அவஸ்தைக்குள்ளாக்குகிறார் இயக்குநர். ஆனால் இத்தகைய காட்சியின் நோக்கத்தை உணர்ந்து நடிகை சாய் ஸ்ரீ பிரபாகரன் .. துல்லியமான நடிப்பில் ரசிகர்களை வெகுவாக கவர்கிறார்.

இரண்டாம் பாதியில் சாத்தான் வழிபாடு தொடர்பான தகவல்களும், உரையாடல்களும்.. பிரச்சாரமாக வலிந்து திணிக்கப்பட்டிருக்கிறது. இதனால் ரசிகர்கள் அதிருப்தி அடைந்து தங்களுடைய கைப்பேசியை பார்க்கத் தொடங்குகிறார்கள்.

ஒளிப்பதிவு -பின்னணி இசை- படத்தொகுப்பு -கலை இயக்கம் -என அனைத்து தொழில்நுட்ப கலைஞர்களும் இது மிக சிறிய முதலீட்டு திரைப்படம் என்பதை உறுதிப்படுத்துகிறார்கள்.

எதிர்மறையான விமர்சனத்தை முன் வைக்கும் விடயத்தை இயக்குநர் கையாண்டிருந்தாலும்... அவரது நோக்கம் சாத்தான் வழிபாட்டை பிரசித்திப் பெற வைக்க வேண்டும் என்பதால் மரியா கவரவில்லை.