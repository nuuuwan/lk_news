51 இலட்சம் தனிநபர்களிடத்தில்  சோதனை; பொலிஸ் பேச்சாளர்

பொலிஸாரால் இவ்வாண்டில் இதுவரையில் 51 இலட்சம் தனிநபர்கள் சோதனைக்குட்படுத்தப்பட்டு ஒரு இலட்சத்துக்கும் மேற்பட்டோரிடம் விசாரணைகள் முன்னெடுக்கப்பட்டுள்ளன. அதற்கமைய பல்வேறு குற்றச் செயல்களுடன் தொடர்புடைய 4,630 சந்தேகநபர்கள் கைது செய்யப்பட்டுள்ளதாக பொலிஸ் பேச்சாளர் உதவி பொலிஸ் அத்தியட்சகர் எப்.யூ.வூட்லர் தெரிவித்தார்.

விசேட அறிக்கையொன்றை நேற்று சனிக்கிழமை (27) வெளியிட்டு இதனைத் தெரிவித்த அவர் மேலும் குறிப்பிடுகையில்,

இவ்வாண்டில் இதுவரையான காலப்பகுதியில் சுமார் 51 இலட்சம் தனிநபர்கள் சோதனைக்குட்படுத்தப்பட்டுள்ளனர். அதற்கமைய 104 000 பேர் மேலதிக விசாரணைகளுக்கும் உட்படுத்தப்பட்டுள்ளனர்.

இவர்களில் பல்வேறு குற்றச் செயல்களுடன் தொடர்புடைய 4,630 சந்தேகநபர்கள் கைது செய்யப்பட்டுள்ளனர். போதைப்பொருள் மற்றும் பாதாள உலகக் குழுக்களை கைது செய்வது மாத்திரமின்றி வீதி விபத்துக்களை குறைப்பதற்கான நடவடிக்கைகளும் பொலிஸாரால் முன்னெடுக்கப்பட்டு வருகின்றன.

அதன் பிரதி பலனாக மதுபானம் அருந்தி வாகனங்களை செலுத்திய 46,909 சாரதிகளுக்கு எதிராக சட்டத்தை நடைமுறைப்படுத்துவதற்கும், அதிக வேகத்தில் கவனக்குறைவாக வாகனம் செலுத்தியமை தொடர்பில் 3,404 வழக்குகளை தொடர்வதற்கும் நடவடிக்கை எடுக்கப்பட்டுள்ளது.

இவை தொடர்பில் பொலிஸாரால் தொடர்ந்தும் கண்காணிப்புக்கள் முன்னெடுக்கப்படும். அதேவேளை திட்டமிட்ட குற்றச் செயல்களில் ஈடுபட்டு வரும் சந்தேகநபர்கள் தொடர்பிலும் விசேட விசாரணைகள் முன்னெடுக்கப்பட்டு வருகின்றன. அதற்கமைய இவ்வாண்டு 87 திட்டமிட்ட குற்றச் செயல்கள் இனங்காணப்பட்டு, அவற்றுடன் தொடர்புடைய 38 துப்பாக்கிதாரிகளும் கைது செய்யப்பட்டுள்ளனர்.

இவர்களுக்கு உதவி,ஒத்துழைப்புக்களை வழங்கிய 263 பேர் உள்ளிட்ட 328 சந்தேகநபர்கள் தடுப்புக்காவலில் வைக்கப்பட்டு விசாரணைகளுக்கு உட்படுத்தப்பட்டுள்ளனர். மேலும் இந்த சுற்றிவளைப்புக்களின் போது 61 டி56 ரக துப்பாக்கிகளையும், 62 பிஸ்டல் ரக துப்பாக்கிகளையும், 40 ரிவோல்வர் ரக துப்பாக்கிகள் உட்பட உள்நாடு மற்றும் வெளிநாடுகளில் தயாரிக்கப்பட்ட 1,721 துப்பாக்கிகள் இதுவரையில் கைப்பற்றப்பட்டுள்ளன.

பாரிய குற்றச் செயல்களில் ஈடுபட்டு வெளிநாடுகளில் தலைமறைவாகியுள்ள மேலும் பல சந்தேகநபர்களும் விரைவில் கைது செய்யப்படுவர். அவ்வாறு இதுவரை 17 பேர் நாட்டுக்கு அழைத்து வரப்பட்டு தடுப்புக் காவலில் வைக்கப்பட்டுள்ளனர்.

மேலும் 30 சந்தேகநபர்களுக்கு சிவப்பு எச்சரிக்கையும் விடுக்கப்பட்டுள்ளது. இவ்வாண்டில் இதுவரையான காலப்பகுதியில் பொலிஸ் சுற்றிவளைப்புக்களில் 955 கிலோ கிராம் ஹெரோயின், 1,422 கிலோ கிராம் ஐஸ், 471 கிலோ கிராம் ஹஸீஸ், 29 கிலோ கிராம் கொக்கெயின், 13,773 கிலோ கிராம் கஞ்சா என்பன கைப்பற்றப்பட்டுள்ளன.

இந்தோனேஷியாவில் கைது செய்யப்பட்டு நாட்டுக்கு அழைத்து வரப்பட்ட சந்தேகநபர்களிடமிருந்து கிடைத்துள்ள தகவல்களின் அடிப்படையில் பல்வேறு கோணங்களில் விசாரணைகள் இடம்பெற்று வருகின்றன. அம்பாந்தோட்டை மாவட்டத்தில் வலஸ்முல்ல பொலிஸ் பிரிவில் மித்தெனிய பிரதேசத்தில் இரு இடங்களில் முன்னெடுக்கப்பட்ட சுற்றி வளைப்புக்களில் பெருந்தொகை போதைப்பொருட்களை கைப்பற்ற முடிந்தது. இவற்றுடன் தொடர்புடைய சந்தேகநபர்கள் கைது செய்யப்பட்டு அவர்களுக்கெதிராக விரைவில் சட்டம் நடைமுறைப்படுத்தப்படும் என்றார்.