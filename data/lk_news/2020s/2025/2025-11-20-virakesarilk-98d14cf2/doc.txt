பிரிமா 15 வயதின் கீழ் கிரிக்கெட்: கொழும்பு வடக்கு அணியை அதிரவைத்தது காலி அணி

கொழும்பு வர்த்தக கிரிக்கெட் சங்க மைதானத்தில் வியாழக்கிழமை (20) நடைபெற்ற பிரிமா 15 வயதுக்குட்பட்ட இலங்கை இளையோர் லீக் சுப்பர் மாகாண கிரிக்கெட்டின் நான்காவது போட்டியில் கொழும்பு வடக்கு அணியை காலி அணி அதிர்ச்சி தோல்வி அடையச் செய்தது.

அப் போட்டியில் முதலில் துடுப்பெடுத்தாடிய காலி அணி 50 ஓவர்களில் 8 விக்கெட்களை இழந்து 212 ஓட்டங்களைப் பெற்றது.

தேவபத்திராஜ வீரர் லினுவர சத்விது ஆட்டம் இழக்காமல் 38 ஓட்டங்களையும் புனித சர்வேஷஸ் வீரர் மொஹம்மத் ஷிஹாப் 35 ஓட்டங்களையும் பெற்றனர்.

பந்துவீச்சில் நீர்கொழும்பு புனித பேதுருவானவர் வீரர் அப்துல் ரஹ்மான் 17 ஓட்டங்களுக்கு 3 விக்கெட்களைக் கைப்பற்றினார்.

பதிலுக்கு துடுப்பெடுத்தாடி கொழும்பு வடக்கு அணி 50 ஓவர்களில் 9 விக்கெட்களை இழந்து 147 ஓட்டங்களை மாத்திரம் பெற்று தோல்வி அடைந்தார்.

ஆனந்த வீரர் ஜனதீப்ப ஓக்காஷ் (27), புனித சூசையப்பர் வீரர் சேத்தின காவிந்த (24), வத்தளை புனித அந்தோனியார் வீரர் ஹபீஸ் ஜுன்கீர் (21) ஆகிய மூவர் 20 ஓட்டங்களுக்கு மேல் பெற்றனர்.

றிச்மண்ட் வீரர் ஹிருக்க அக்கலன்க 18 ஓட்டங்களுக்கு 2 விக்கெட்களையும் மஹிந்த வீரர் செசந்து பிசஸ் 34 ஓட்டங்களுக்கு 2 விக்கெட்களையும் கைப்பற்றினர்.

முதல் இரண்டு நாட்கள் நடைபெற்ற 4 போட்டிகள் முடிவில் கண்டி சுப்பர் மாகாண அணி ஒரு வெற்றியுடன் 2. புள்ளகளைப் பெற்று முதலிடத்தில் இருக்கிறது.

கொழும்பு தெற்கு, காலி, கொழும்பு வடக்கு ஆகிய 3 அணிகளும் தலா 2 புள்ளிகளைப் பெற்றுள்ளன. ஆனால், நிகர ஓட்ட அடிப்படையில் இந்த 3 அணிகளும் அடுத்த 3 இடங்களில் உள்ளன.