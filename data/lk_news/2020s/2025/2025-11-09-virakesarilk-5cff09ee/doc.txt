நாட்டில் முதலீட்டாளர்களின் எண்ணிக்கை அதிகரிக்கிறது ; ஊழல், மோசடிகளுக்கு எதிரான நடவடிக்கைகள காரணம் - நீதி அமைச்சர்  ஹர்ஷன

ஊழல் மோசடிககளை கட்டுப்படுத்துவதற்கு அரசாங்கம் எடுத்துவரும்  நடவடிக்கை காரணமாக முதலீட்டாளர்களுக்கு நம்பிக்கை ஏற்பட்டுள்ளது.அதனால் நாட்டில் முதலீட்டாளர்களின் எண்ணிக்கை அதிகரித்து வருகிறதென நீதி அமைச்சர் ஹர்ஷன நாணயக்கார தெரிவித்தார்.

பாராளுமன்றத்தில் நேற்று சனிக்கிழமை (08) இடம்பெற்ற அடுத்த வருடத்துக்கான ஜனாதிபதியின் வரவு செலவு திட்ட உரை மீதான முதலாம் நாள் விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

வங்குரோத்து அடைந்த, மக்கள் சரிசையில் இருந்து உணவுப்பொருட்களை பெற்றுக்கொள்ளவேண்டிய அரசாங்கத்தை பெற்றுக்கொண்டபோதும்  ஒரு வருட காலத்தில் நாட்டின் பொருளாதாரத்தை ஸ்திர நிலைக்கு கொண்டுவர அரசாங்கத்துக்கு முடியுமாகி இருக்கிறது. இதன் காரணமாக தரப்படுத்தல் நிறுவனங்களால் எமது பொருளாதாரத்தை தரம் உயர்த்தி இருக்கிறது.

நாட்டை அபிவிருத்தி செய்வதாக இருந்தால், நாட்டில் ஊழல் மோசடிகள் இல்லாமலாக்கப்பட வேண்டும். அதற்கு தேவையான சட்ட திட்டங்கள்  கொண்டுவரப்படவேண்டும்.அப்போதுதான் முதலீட்டாளர்களுக்கு நம்பிக்கை ஏற்படுகிறது.

நிறுத்தப்பட்டிருந்த பல வேலைத்திட்டங்களை வெளிநாட்டவர்கள் இன்று ஆரம்பித்திருக்கிறார்கள்.அரசாங்கம் ஊழல் மோசடிகளை நிறுத்துகிறது என்ற நம்பிக்கை ஏற்பட்டுள்ளதால், அவர்கள் மீண்டும் நாட்டில் முதலீடுகளை மேற்கொள்ள வருகிறார்கள்.

பிரபுக்கள் அரசியல் கலாசாரத்தை நிறுத்தி இருக்கிறோம். அனைவரும் சட்டத்தின் ஆட்சிக்கு கீழ்ப்பட்டவர்கள் என்ற நிலையை ஏற்படுத்தி இருக்கிறோம். அமைச்சர்கள் பொலிஸுக்கு தொலை பேசி அழைப்பு கொடுத்து அழுத்தம் கொடுப்பதில்லை.

இவ்வாறான முன்னேற்றமே எமது வளர்ச்சிக்கு காரணமாகும்.புதிய சட்டங்களாக தேசிய கணக்காய்வில் திருத்தம் மேற்கொண்டுள்ளோம். தவறான முறையில் ஈட்டிக்கொண்டுள்ள சொத்துக்களை மீள் பெற்றுக்கொள்ள முடியுமான சட்டத்தை ஏற்படுத்தி இருக்கிறோம்.

இதுதொடர்பில் நடவடிக்கை எடுப்பதற்கு தனியான பொலிஸ் பிரிவொன்றை பிரதி பொலிஸ்மா அதிபர் தலைமையில் ஏற்படுத்தி இருக்கிறோம்.

மேலும் எமது அரசாங்கம் ஆட்சிக்கு வந்து குறுகிய காலத்தில் நாட்டின் பொருளாதார அபிவிருத்தி எமது இலக்கை தாண்டிச்செல்ல நடவடிக்கை எடுக்கப்பட்டிருக்கிறது.

அதேபோன்று  அன்னிய செலாவணி அதிகரித்துள்ளது. இவை அனைத்தும் அரசாங்கத்தின்  முறையான நிதி ஒழுங்கும் ஜனாதிபதியின் சரியான வழிகாட்டலுமே காரணமாகும். நாங்கள் ஆட்சிக்கு வரும்போது எமக்கெதிராக பல்வேறு குற்றச்சாட்டுக்களை தெரிவித்தனர். அந்த குற்றச்சாட்டுகள் அனைத்தும் தற்போது பொய்யாக்கப்பட்டுள்ளன.

எனவே அரசாங்கம் மனிதாபிமானம் மற்றும் பொருளாதாரத்தை சமநிலைப்படுத்தியே இந்த வரவு செலவு திட்டத்தை தயாரித்திருக்கிறது. அதனால் நாட்டை முன்னுக்கு கொண்டு செல்ல முடியுமான ஒரு வரவு செலவு திட்டமே முன்வைக்கப்பட்டிருக்கிறது. அதற்கு எதிர்க்கட்சிகள் ஆதரவளிக்க வேண்டும் என கேட்டுக்கொள்கிறேன் என்றார்.