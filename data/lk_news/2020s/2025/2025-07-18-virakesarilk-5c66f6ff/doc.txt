பிரபல தயாரிப்பு நிறுவனத்துடன் இணைந்த சீயான் விக்ரம்

நடிகர் விக்ரம் மூன்று வேடங்களில் நடித்த ' தங்கலான்' திரைப்படம் அவருக்கு கை கொடுக்கவில்லை . மூன்று பாகமாக தயாராகும் என அறிவிக்கப்பட்ட 'வீர தீர சூரன்- பார்ட் 2 ' படமும் அவருக்கு கை கொடுக்கவில்லை. இயக்குநர் மடோனா அஸ்வின் இயக்கத்தில் நடிக்க கால்ஷீட் ஒதுக்கிய விக்ரம் அந்தப் படத்தின் பணிகளும் தொடங்கவில்லை.

இதனால் கலக்கமடைந்த விக்ரம் தமிழ் திரையுலகின் பிரபல பட தயாரிப்பு நிறுவனமான வேல்ஸ் ஃபிலிம் இன்டர்நேஷனல் நிறுவனம் சார்பில் தயாரிப்பாளர் டொக்டர் ஐசரி கே. கணேஷ் பிரமாண்டமாக தயாரிக்கும் திரைப்படத்தில் நடிக்க ஒப்புக் கொண்டிருக்கிறார். தற்போது இது தொடர்பான அதிகாரபூர்வமான அறிவிப்பு வெளியிடப்பட்டிருக்கிறது.

' 96 ', ' மெய்யழகன் ' என விமர்சன ரீதியாகவும், வசூல் ரீதியாகவும் பாரிய வெற்றியை பெற்ற படங்களை இயக்கிய இயக்குநர் பிரேம்குமார் இயக்கத்தில் உருவாகும் பெயரிடப்படாத திரில்லர் திரைப்படத்தில் சீயான் விக்ரம் கதையின் நாயகனாக நடிக்கிறார். மேலும் இந்த திரைப்படத்தில் இணைந்து பணியாற்றும் நடிகர்கள், நடிகைகள் மற்றும் தொழில்நுட்ப கலைஞர்கள் குறித்த விவரங்கள் விரைவில் அதிகாரப்பூர்வமாக வெளியிடப்படும் என படக் குழுவினர் தெரிவித்துள்ளனர்.

கடந்த இரண்டு ஆண்டுகளாக வணிக ரீதியான ப்ளாக் பஸ்டர் ஹிட் படத்திற்காக காத்திருக்கும் விக்ரம் - இயக்குநர் பிரேம்குமாருடன் இணைந்திருப்பதால் இந்த படத்திற்காக அவருடைய ரசிகர்கள் ஆவலுடன் காத்திருக்கிறார்கள்.