அமெரிக்க பிரஜைகளுக்கு விடுக்கப்பட்டுள்ள எச்சரிக்கை !

‘டிட்வா’ புயுல் காரணமாக இலங்கையில் கடும் வானிலை நிலவுகின்றது, 2025 நவம்பர் 28ஆம் திகதி நிலவரப்படி, “டிட்வா” புயல் இலங்கையின் கிழக்கு கடற்கரை அருகில் தீவிரமடைந்து வருவதாக அமெரிக்க தூதரகம் அறிவித்துள்ளது. இதனால் அமெரிக்கப் பிரஜைகள் அவதானமாக செயற்படுமாறு எச்சரிக்கையும் விடுத்துள்ளது.

தற்போது இந்த புயல் வட. 8.1° மற்றும் கிழ. 81.2° இடங்களில், திருகோணமலைக்கு தெற்கே 50 கிலோமீற்றர் தொலைவில் மையம்கொண்டு வட-வட மேற்கு திசை நோக்கி நகர்ந்து வருவதாகவும் தெரிவிக்கப்பட்டுள்ளது.

இதன் தாக்கத்தால் இலங்கை முழுவதும் மேகமூட்டமான வானிலை, இடைக்கிடை மழை மற்றும் இடியுடன் கூடிய கனமழை எதிர்பார்க்கப்படுகிறது. இதனால் இலங்கையின் வடக்கு, வட மத்திய, மத்திய, வடமேற்கு, சப்ரகமுவ, மேல் மாகாணங்கள் கடுமையாக பாதிக்கப்பட்டுள்ளன.

திருகோணமலை, பதுளை, காலி மற்றும் மாத்தறை ஆகிய மாவட்டங்களில் 150 மில்லிமீற்றருக்கும் அதிகமாகவும் ஏனைய பகுதிகளில் 75 மில்லிமீற்றருக்கும் அதிகமாகவும் மழை ஏற்படும் வாய்ப்பு உள்ளது.

மேலும் நாடு முழுவதும் 60–70 கி.மீ வேகத்தில் பலத்த காற்று, 80–90 கி.மீ வரை திடீர் காற்றும் அதிகரித்து வீசக்கூடும் என அமெரிக்க தூதரகம் குறிப்பிட்டுள்ளது.

அமெரிக்க வெளிநாட்டு பயணிகளுக்கான STEP (Smart Traveler Enrollment Program) திட்டத்தில் பதிவு செய்யவும்.

இலங்கையிலுள்ள அமெரிக்க தூதரகம் தற்போது வழமையானபடி திறந்திருக்கிறது. தேவையெனில் எதிர்கால அறிவிப்புகள் மூலம் சேவைகள் தொடர்பான மாற்றங்கள் அறிவிக்கப்படும்.