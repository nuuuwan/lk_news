வெளிநாட்டு வேலைவாய்ப்புப் பணியகத்தின் முன்னாள் தலைவருக்கு விளக்கமறியல்

வெளிநாட்டு வேலைவாய்ப்புப் பணியகத்தின் முன்னாள் தலைவர் மொஹமட் ஹில்மியை எதிர்வரும் டிசம்பர் மாதம் 9 ஆம் திகதி வரை விளக்கமறியலில் வைக்குமாறு கொழும்பு நீதிவான் நீதிமன்றம் உத்தரவு பிறப்பித்துள்ளது.

நிதி முறைகேட்டில் ஈடுபட்ட குற்றச்சாட்டின்கீழ் இலஞ்சம் மற்றும் ஊழல் தொடர்பான விசாரணைகளை மேற்கொள்வதற்கான ஆணைக்குழுவினால் கைதுசெய்யப்பட்ட மொஹமட் ஹில்மி செவ்வாய்க்கிழமை (25) கொழும்பு நீதிவான் நீதிமன்றத்தில் ஆஜர்ப்படுத்தப்பட்டார்.

வெளிநாட்டு வேலைவாய்ப்புப் பணியகத்தின் தலைவராகப் பதவி வகித்த 2024 ஆம் ஆண்டு காலப்பகுதியில் பணியகத்தின் அதிகாரிகளுக்குப் பயிற்சி அளிப்பதற்கான நிறுவனத்தைத் தெரிவுசெய்வதற்குரிய கேள்விமனுக்கோரலில் முறைகேட்டில் ஈடுபட்டார் எனும் குற்றச்சாட்டிலேயே மொஹமட் ஹில்மி இலஞ்சம் மற்றும் ஊழல் தொடர்பான விசாரணைகளை மேற்கொள்வதற்கான ஆணைக்குழுவினால் கைதுசெய்யப்பட்டார்.

இம்முறைகேட்டின் விளைவாக சுமார் 5 மில்லியன் ரூபாவுக்கும் மேற்பட்ட நிதி இதனுடன் தொடர்புடைய நிறுவனத்துக்குச் செலுப்பட்டிருப்பதாக ஆணைக்குழு சுட்டிக்காட்டியுள்ளது.