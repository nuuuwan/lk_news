இலங்கைக்கான முதலீட்டு ஒத்துழைப்புகள் உணர்வுபூர்வமானது ; ஜெர்மனி - இலங்கை வம்சாவளி தமிழர் துஷான் குணபாலசிங்கம்

புலம்பெயர் தமிழர்களின் இலங்கைக்கான முதலீட்டு ஒத்துழைப்புகள் அனைத்துமே உணர்வுபூர்வமானது. எனவே இலங்கையில் கல்வி, சுற்றுலா மற்றும் உலக பயணிகள் கப்பல் போக்குவரத்து துறைகளில் ஜெர்மனி அரசின் ஆர்வம் சிறப்பானது என தெரிவித்த ஜெர்மனி வாழ் இலங்கை தமிழரும் வர்த்தகருமான துஷான் குணபாலசிங்கம், வடக்கு மற்றும் கிழக்கை மையப்படுத்திய முதலீட்டுத் திட்டங்கள் ஊடாக உலக நாடுகளுடன் இணைப்பை ஏற்படுத்துவது எமது முதலீட்டுத் திட்டங்களின் நோக்கமெனவும் குறிப்பிட்டார்.

இலங்கைக்கு அண்மையில் விஜயம் மேற்கொண்டிருந்த ஜெர்மனி வாழ் இலங்கை தமிழரும் வர்த்தகருமான துஷான் குணபாலசிங்கம், அரசாங்கத்தில் பல தரப்புகளையும் சந்தித்து கலந்துரையாடியிருந்தார். இது குறித்து வீரகேசரிக்கு தெளிவுபடுத்துகையில்,

பொதுவாகவே உலக நாடுகளில் வாழும் புலம்பெயர் இலங்கையர்களுக்கு தாய்நாட்டின் மீது அதீத ஆர்வமும் ஈடுபாடும் உள்ளது. இந்த ஈடுபாடு உணர்வுபூர்வமானது. ஜெர்மன்  அரசாங்கத்தையும் இலங்கையையும் ஒன்றிணைத்து இரு நாட்டு அரசாங்கங்கள் ஊடாக புதிய முதலீட்டு திட்டங்கள் குறித்து ஆய்வு செய்து வருகிறோம். இலங்கை அரசாங்கம் எமது முதலீட்டுத் திட்டங்களுக்கு முன்னுரிமை அளித்துள்ளது. கடந்த செப்டெம்பர் மாதத்தில் மேற்கொண்ட இலங்கை விஜயத்தின்போது இலங்கை முதலீட்டு சபை, வெளிவிவகார அமைச்சின் அதிகாரிகள், துறைமுக அதிகார சபை மற்றும் ஜனாதிபதி அலுவலக அதிகாரிகள் உட்பட பல தரப்புகளை சந்தித்து கலந்துரையாடினேன்.

அந்த சந்திப்புகள் அனைத்தும் ஆக்கபூர்வமானதாக அமைந்தது. ஆரம்பத்தில் ஜெர்மனி தொழிற்சாலையை இந்தியாவில் நிர்மானிக்கவே திட்டமிடப்பட்டது. எனது தனிப்பட்ட விருப்பத்தின் பேரிலேயே அதனை இலங்கைக்கு மாற்றும் யோசனைக்கு விருப்பம் தெரிவிக்கப்பட்டது. இதனூடாக இலங்கையில் புதிய வேலைவாயப்புகளை உருவாக்க முடியும். இந்தியாவின் பொருளாதார முன்னேற்றங்களை இலங்கை முதலில் கருத்தில்கொள்ள வேண்டும். அப்போதுதான் எவ்வாறு புதிய முயற்சிகளை ஆரம்பிக்க முடியும் என்பது குறித்து சிந்திக்க முடியும். மறுபுறம் பல உலக நாடுகள் இலங்கையில் முதலீடு செய்வதற்கு ஆர்வமாகவே உள்ளன. அதற்கான வாய்ப்புகளை வழங்க அரசாங்கம் முன்வர வேண்டும். சர்வதேசத்திடம் கடனை பெற்று நாட்டை முன்னேற்ற முடியாது என்பதே யதார்த்தமான உண்மை என குறிப்பிட்டார்.

இலங்கையில் சுற்றுலா, கல்வி மற்றும் பயணிகள் கப்பல் போக்குவரத்து ஆகிய துறைகளில் நீண்டகால பொருளாதார ஒத்துழைப்பை வலுப்படுத்தும் நோக்கில் பல உயர்மட்ட சந்திப்புகளை மேற்கொண்டார். ஜெர்மன் நிறுவனமான டுiஎநஉழழமiவெயடிடந-இன் ஆசிய கடற்பயணக் கப்பல் செயல்பாடுகளின் (Ocean Cruise Line) தலைமைப் பொறுப்பை வகிக்கும் குணபாலசிங்கம், அமெரிக்கா மற்றும் ஐரோப்பாவுடனான பொருளாதார உறவுகளை மேம்படுத்துவதிலும், நிலையான அபிவிருத்தி மற்றும் கடல்சார் சுற்றுலாவை மையப்படுத்துவதிலும் கவனம் செலுத்துகிறார்.

இந்த திட்டங்களுக்கு முழுமையான ஆதரவைப் பெற, குணபாலசிங்கம் ஜனாதிபதி செயலகத்தில் கலாநிதி. குமணாயக்க மற்றும் வெளிவிவகார அமைச்சர் விஜித ஹேரத் உட்பட இலங்கை முதலீட்டு சபையின் முக்கியஸ்தர்களை சந்தித்து கலந்துரையாடினார். இலங்கையின் முக்கிய துறைமுகங்களுக்கு 5,000 முதல் 7,000 பயணிகள் வரை செல்லக்கூடிய பெரிய சர்வதேச பயணிகள் கப்பல்களை (Cruise Ships) கொண்டு வருவதற்கான பேச்சுவார்த்தைகள் இதன் போது மேற்கொள்ளப்பட்டன. இதன் மூலம் இந்தியப் பெருங்கடலில் இலங்கையை ஒரு போட்டித்திறன் மிக்க மையமாக நிலைநிறுத்த முடியும் என்று துஷhன் குணபாலசிங்கம் தெரிவித்தார்.

பிரதி அமைச்சர் அருண் ஹேரத் ஹேமச்சந்திரவுடனான சந்திப்பின் போது, தேசிய மேம்பாடு மற்றும் சுற்றுலாத் துறையை நவீனமயமாக்குவதில் அரச-தனியார் கூட்டாண்மைகளின் பங்கு குறித்து கலந்துரையாடப்பட்டது. முதலீட்டு ஊக்குவிப்பு, புதிய கண்டுபிடிப்பு சார்ந்த சுற்றுலா முன்முயற்சிகள், மற்றும் இருதரப்பு ஒத்துழைப்பு கட்டமைப்புகள் பற்றியும் கவனம் செலுத்தப்பட்டது. 2027ஆம் ஆண்டுக்குள் இலங்கையில் முழுமையாக தனது செயல்பாடுகளை விஸ்தரித்து முதலீடுகளை ஈர்க்க டுiஎநஉழழமiவெயடிடந இலக்கு வைத்துள்ளது என்றும் குறிப்பிட்டார்.

மேலும், ஜெர்மன் பல்கலைக்கழகங்களுடன் கல்விப் பங்களிப்பை விரிவுபடுத்துவதிலும் ஆர்வம் காட்டுகிறார். கொழும்பு (சுற்றுலா), யாழ்ப்பாணம் (மருத்துவம்), ரஜரட்ட (சுற்றுலா), மற்றும் மொரட்டுவ (தொழில்நுட்ப  பொருளாதாரம்) ஆகிய பல்கலைக்கழகங்களில் உள்ள பீடங்களை பார்வையிட்டுள்ளதுடன், உள்ளூர் மாணவர்கள் ஜெர்மனியில் இலவசக் கல்வியைத் தொடர வாய்ப்புகளை உருவாக்குவது குறித்தும் இதன்போது அவதானம் செலுத்தப்பட்டது.