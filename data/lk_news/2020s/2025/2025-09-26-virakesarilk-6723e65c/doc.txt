காங்கேசன்துறை துறைமுக அபிவிருத்தி இறுதி தீர்மானம் ஏதும் எடுக்கப்படவில்லை - அமைச்சர் பிமல் ரத்நாயக்க

காங்கேசன்துறை துறைமுக அபிவிருத்தி பணிகளை மீண்டும் ஆரம்பிப்பதற்கு இந்திய அரசாங்கத்தின் நிதி ஒத்துழைப்பை பெற்றுக்கொள்வதற்கு யோசனை முன்வைக்கப்பட்டுள்ளதுடன், இறுதி தீர்மானம் ஏதும் எடுக்கப்படவில்லை. துறைமுகத்துக்கான எதிர்கால கேள்வி  மற்றும்  எதிர்பார்க்கப்பட்ட இலக்கு  ஆகியவற்றை  கவனத்திற் கொள்ளும் போது காங்கேசன்துறை துறைமுகத்தை  சர்வதேச துறைமுகமாக  மாற்றியமைப்பது பொருளாதாரத்துக்கு வினைத்திறனானதாக அமையாது.இருப்பினும் அடிப்படை மட்டத்திலான அபிவிருத்தி பணிகள் மேற்கொள்ளப்படும் என  போக்குவரத்து,நெடுஞ்சாலைகள், துறைமுகம் மற்றும் சிவில் விமான சேவைகள் அமைச்சர் பிமல் ரத்நாயக்க தெரிவித்தார்.

பாராளுமன்றத்தில் வெள்ளிக்கிழமை (26) நடைபெற்ற அமர்வின் போது நிலையியற் கட்டளை 27 / 2 இன் கீழ்  பாராளுமன்ற உறுப்பினர்  அர்ச்சுனா இராமநாதன் முன்வைத்த கேள்விகளுக்கு பதிலளிக்கையில்  மேற்கண்டவாறு குறிப்பிட்டார்.

காங்கேசன்துறை  துறைமுகத்தை அபிவிருத்தி செய்யும் பொறுப்பு 2017.05.02 ஆம் திகதியன்று அமைச்சரவை தீர்மானத்துக்கமைய துறைமுக அதிகார சபைக்கு பொறுப்பாக்கப்பட்டது. இதற்கமைய ஆரம்பக்கட்ட நடவடிக்கைகள் இந்தியாவின்  EXIM வங்கி ஊடாக முன்னெடுக்கப்பட்டதுடன், 2020 ஆம் ஆண்டு ஆகஸ்ட் மாதம்  ஆலோசனை சேவை  ஒப்பந்தத்துக்கு அமைய அபிவிருத்தி பணிகள் மேற்கொள்ளப்பட்டுள்ளன.பல்வேறு நெருக்கடிகளுக்கு மத்தியில் இயலுமான வகையில் அபிவிருத்தி பணிகள் நிறைவு செய்யப்பட்டுள்ளன.

2016 ஆம் ஆண்டு மதிப்பீட்டு நிதி 2021 ஆம் ஆண்டு மீளாய்வுடன்  45.27  மில்லியன்  அமெரிக்க டொலரில் இருந்து 61.5  மில்லியன்  டொலராக அதிகரிக்கப்பட்டுள்ளது.இந்த செயற்திட்டத்துக்குரிய  கடன் ஒப்பந்தத்துக்கு அமைய  75 சதவீதம்  பண்டம் மற்றும் சேவைகள் இந்தியாவில் இருந்து  பெற்றுக்கொள்ளப்பட்டுள்ளன. இந்த செலவு 2012 ஆம் ஆண்டு  மேலதிக மதிப்பீட்டுடன் அதிகரிக்கப்பட்டுள்ளன.

இந்த அபிவிருத்தி பணிகளை மீண்டும் ஆரம்பிப்பதற்கு இந்திய அரசாங்கத்தின் நிதி ஒத்துழைப்பை பெற்றுக்கொள்வதற்கு யோசனை முன்வைக்கப்பட்டுள்ளதுடன், இறுதி தீர்மானம் ஏதும் எடுக்கப்படவில்லை.

காங்கேசன்துறை துறைமுகத்தை அண்மித்த  கடற்பகுதி 10 மீற்றர்- 12 மீற்றர் வரை ஆழ பரப்பைக் கொண்டுள்ளதுடன்  அந்த ஆழத்தை  மேலும் அதிகரிப்பதற்கு அதிக நிதியை செலவிட வேண்டும்.இந்த துறைமுகத்துக்கான எதிர்கால கேள்வி  மற்றும்  எதிர்பார்க்கப்பட்ட இலக்கு  ஆகியவற்றை  கவனத்திற் கொள்ளும் போது காங்கேசன்துறை துறைமுகத்தை  சர்வதேச துறைமுகமாக  மாற்றியமைப்பது பொருளாதாரத்துக்கு வினைத்திறனானதாக அமையாது.இருப்பினும் அடிப்படை மட்டத்திலான அபிவிருத்தி பணிகள் மேற்கொள்ளப்படும் என்றார்.