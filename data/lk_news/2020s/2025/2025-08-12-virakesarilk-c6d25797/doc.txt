தீர்வு தாமதம் செய்தால் தொழிற்சங்க போராட்டம் - அரச மருத்துவ அதிகாரிகள் சங்கம் எச்சரிக்கை

வைத்தியர்களின் இடமாற்ற பட்டியலை சீரமைத்து வெளியிடுவதை சுகாதார அமைச்சின் அதிகாரிகள் தொடர்ந்தும் தாமதப்படுத்தினால், தற்காலிகமாக இடை நிறுத்தப்பட்டுள்ள தொழிற்சங்க நடவடிக்கைகளை மீள ஆரம்பிக்க வேண்டியேற்படும். எனவே உரிய வழிமுறைகளைப் பின்பற்றி இடமாற்ற பட்டியலை வெளியிடுமாறு சுகாதார அமைச்சை வலியுறுத்துவதாக அரச மருத்துவ அதிகாரிகள் சங்கத்தின் நிறைவேற்றுக்குழு மற்றும் ஊடககக் குழு உறுப்பினர் வைத்தியர் வாசன் இரட்ணசிங்கம் தெரிவித்தார்.

கொழும்பிலுள்ள அரச மருத்துவ அதிகாரிகள் சங்கத்தின் தலைமை அலுவலகத்தின் கேட்போர் கூடத்தில் திங்கட்கிழமை (11) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

வைத்தியர்களின் இடமாற்ற பிரச்சினை தொடர்பில் சுகாதார அமைச்சருடன் இடம்பெற்ற சந்திப்பில் பல்வேறு முடிவுகள் எடுக்கப்பட்டன. எவ்வாறிருப்பினும் அவற்றை நடைமுறைப்படுத்துவதில் பாரிய தாமதம் நிலவுகிறது. வைத்தியர்களின் இடமாற்ற பிரச்சினைக்கு தீர்வு வழங்கப்படாவிட்டால் தொழிற்சங்க நடவடிக்கைகளில் ஈடுபடுவதற்கு கடந்த வாரம் எமது மத்திய குழு தீர்மானித்தது. இந்நிலையிலேயே ஞாயிறன்று எமது பிரச்சினைகள் தொடர்பில் அமைச்சரால் சாதகமான பதில் வழங்கப்பட்டமையால் தொழிற்சங்க நடவடிக்கை தற்காலிகமாக பிற்போடப்பட்டுள்ளது.

வைத்தியர்களின் இடமாற்றத்தைச் செயற்படுத்துவதற்கு நீதியானதொரு வழிமுறை பின்பற்றப்படுகிறது. அரச மருத்துவ அதிகாரிகள் சங்கமானது தொழிற்சங்கம் என்ற ரீதியில் இடமாற்ற சபையில் இடம்பெறுவதற்கான கோட்பாடு காணப்படுகிறது. அதேபோன்று பகிரங்க சேவை ஆணைக்குழுவின் செயற்பாட்டு விதிகளுக்கமைய வைத்தியர்களின் இடமாற்ற செயற்பாடானது இடம்பெற வேண்டும். எவ்வாறிருப்பினும் சுகாதார அமைச்சானது இந்த விதிமுறைகளை மீறி, உள்ளகப்பயிற்சிகளை நிறைவு செய்த வைத்தியர்களுக்கான இடமாற்ற பட்டியலை வெளியிட்டுள்ளது.

இந்த பட்டியலானது எமது அங்கத்தவர்களுக்கிடையில் பாரிய குழப்ப நிலைமையை உருவாக்கியது. எவ்வாறிருப்பினும் அமைச்சருடனான பேச்சுவார்த்தையின் பின்னர் தொழிற்சங்க நடவடிக்கை பிற்போடப்பட்டுள்ளது. அதற்கமைய 2025 வருடாந்த இடமாற்றப் பட்டியலில் ஏற்படுத்தப்பட்ட 78 பதவிகளுக்கான வெற்றிடங்களை நிரப்பி இடமாற்ற பெயர் பட்டியலை மீள வெளியிடுவதற்கு இணக்கப்பாடு எட்டப்பட்டுள்ளது. மேலும் உள்ளகப்பயிற்சியின் பின்னர் இடமாற்றங்களுக்காக காத்திருக்கின்ற வைத்தியர்களின் பட்டியலானது அரச மருத்துவ அதிகாரிகள் சங்கத்தின் தலையீட்டின் பின்னர் எமது ஆலோசனைகளையும் பரிசீலித்து அவற்றுடன் கூடிய திருத்தங்களுடன் வெளியிடப்பட வேண்டும் என அமைச்சரிடம் வலியுறுத்தியிருக்கின்றோம்.

இடர் நிலை இடமாற்ற பட்டியலை சரியான விதத்தில் கலந்துரையாடி வெளியிட வேண்டும் என்ற கோரிக்கையையும் முன்வைத்திருக்கின்றோம். இவை தொடர்பில் சுகாதார அமைச்சர் சாதகமான பதிலை வழங்கியிருக்கின்றார். அமைச்சரிடமிருந்து சாதகமான பதில் கிடைத்த போதிலும், அமைச்சிலுள்ள உயர் அதிகாரிகள் சிலர் குறிப்பாக வைத்திய சேவைகள் பணிப்பாளர், சுகாதார சேவைகள் பிரதி பணிப்பாளர் நாயகம் உள்ளிட்டோர் இந்த விடயங்கள் தொடர்பில் அசமந்த போக்கில் செயற்படுகின்றனர். இதனால் வைத்தியர்களின் இடமாற்ற பட்டியல் பாரதூரமாக பிற்போடப்பட்டுள்ளது.

இவ்வாறான காரணிகளால் இடமாற்றங்கள் தாமதமடையும் போது வைத்திய சேவையின் சமநிலை பாதிக்கப்படும். இந்த நிலைமை ஏற்படுவதைத் தவிர்ப்பதற்கு பொறுப்பு கூற வேண்டியவர்கள் நடவடிக்கை எடுக்க வேண்டும். அவ்வாறில்லை எனில் தற்காலிகமாக பிற்போடப்பட்டுள்ள தொழிற்சங்க நடவடிக்கையை மீள ஆரம்பிப்பது தொடர்பில் பரிசீலிக்க நேரிடும் என்றார்.