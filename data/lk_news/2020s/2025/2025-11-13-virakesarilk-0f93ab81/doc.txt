போதைப்பொருளுடன் கைது செய்யப்பட்ட 5 இலங்கை மீனவர்கள் – மாலைத்தீவில் 30 நாட்கள் தடுப்புக்காவல்

மாலைத்தீவு கடற்பரப்பில் வைத்து மாலைத்தீவு பாதுகாப்பு பிரிவினரால் 355 கிலோ கிராம் போதைப்பொருளுடன் கைது செய்யப்பட்ட இலங்கையைச் சேர்ந்த 5 மீனவர்களை 30 நாட்கள் தடுப்புக்காவல் உத்தரவின் பேரில் தடுத்து வைத்து விசாரணைக்கு உட்படுத்த அந்நாட்டு பாதுகாப்பு பிரிவு தீர்மானித்துள்ளது.

மாலைத்தீவு  கடற்பரப்பில் பயணித்துக் கொண்டிருந்த சந்தேகத்திற்கிடமான இலங்கையை சேர்ந்த மீன்பிடி படகொன்று மாலைத்தீவு பாதுகாப்பு பிரிவினரால் கடந்த  7 ஆம் திகதி போதைப்பொருளுடன் கைது செய்யப்பட்டிருந்தது. இதன்போது படகில் பயணித்த 5 மீனவர்களும் கைதாகியிருந்தனர்.

கடற்படையினரால் மாலைத் தீவு பாதுகாப்பு பிரிவினருக்கு தெரியப்படுத்தப்பட்ட நிலையில் போதைப்பொருளுடன் பயணித்துக் கொண்டிருந்த “அவிஷ்க புதா” என்னும் இலங்கையை சேர்ந்த மீன்பிடி படகை அந்நாட்டு பாதுகாப்பு பிரிவினர்  கைது செய்திருந்தனர்.

மீன்பிடி படகில் இருந்து மீட்கப்பட்ட 24 பொதிகளில் இருந்து 58 கிலோ 600 கிராம் ஹெரோயின்  மற்றும் 297 கிலோ 300 கிராம்  ஐஸ் போதைப்பொருள் பறிமுதல் செய்யப்பட்டதாக மாலைத்தீவு பாதுகாப்பு பிரிவு உறுதிப்படுத்தியிருந்தது.

இலங்கையைச் சேர்ந்த 28, 34, 39, 42 மற்றும் 63  வயதுடைய ஐந்து மீனவர்களே சம்பவம் தொடர்பில் கைதாகியிருந்தனர். இந்நிலையில் மீனவர்களை 30 நாட்கள் தடுப்புக்காவல் உத்தரவின் பேரில் தடுத்து வைத்து விசாரணை செய்ய அந்நாட்டு பாதுகாப்பு பிரிவு தீர்மானித்துள்ளது.

சந்தேகநபர்கள் தொடர்பில் விசாரணை செய்வதற்காகவும் , அவர்களை அழைத்து வருவதற்காகவும் பொலிஸ் போதைப்பொருள் ஒழிப்பு பணியக  அதிகாரிகள் மற்றும் கடற்படை அதிகாரிகள் அடங்கிய குழுவொன்று மாலைத் தீவுக்கு பயணமாகியிருந்தது. மாலைத்தீவு பாதுகாப்பு பிரிவினரால் முன்னெடுக்கப்பட்டு வரும் விசாரணை காரணமாக சந்தேகநபர்களை அழைத்துவர முடியாமல் போயுள்ளதுடன், மாலைதீவுக்குச் சென்றிருந்த அதிகாரிகள் குழுவும் மீள நாடு திரும்ப உள்ளது என  கடற்படை ஊடகப் பிரிவு தெரிவித்துள்ளது.