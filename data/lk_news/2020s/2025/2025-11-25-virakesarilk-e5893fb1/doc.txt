மும்முனை ரி20 தொடரில் இறுதிக்கு முன்னேற இலங்கைக்கு இரண்டு வெற்றிகள் தேவை

பாகிஸ்தானின் ராவல்பிண்டியில் நடைபெற்றுவரும் மும்முனை சர்வதேச ரி20 கிரிக்கெட் தொடரின் இறுதிப் போட்டிக்கு முன்னேறுவதாக இருந்தால் ஸிம்பாப்வேக்கு எதிரான இன்றைய போட்டியில் இலங்கைக்கு கட்டாய வெற்றி அல்ல, மிகப் பெரிய வெற்றி தேவைப்படுகிறது.

ஒருவேளை இன்றைய போட்டியில் இறுக்கமான வெற்றியை ஈட்டினால் கடைசிப் போட்டியில் பாகிஸ்தானையும் இலங்கை வெற்றிகொள்ள வேண்டும்.

இலங்கை - ஸிம்பாப்வே அணிகளுக்கு இடையிலான இன்றைள போட்டி ராவல்பிண்டி கிரிக்கெட் விளையாட்டரங்கில் மாலை 6.30 மணிக்கு ஆரம்பமாகிறது.

பாகிஸ்தானுக்கான கிரிக்கெட் விஜயத்தில் பாகிஸ்தானுடனான இருதரப்பு தொடரில் 0 - 3 என்ற ஆட்டக் கணக்கில் முழுமையான தோல்வியையும் மும்முனை சர்வதேச ரி20 கிரிக்கெட் தொடரில் இரண்டு தொல்விகளையும் தழுவியுள்ள இலங்கை மிக மோசமான நிலையில் இருக்கிறது.

துடுப்பாட்டம், பந்துவீச்சு ஆகிய இரண்டு துறைகளில் மட்டுமல்ல களத்தடுப்பிலும் இலங்கை வீரர்கள் பிரகாசிக்காததே அதன் தோல்விகளுக்கு காரணமாக அமைந்தது.

இந் நிலையில் மும்முனை சர்வதேச ரி20 கிரிக்கெட் தொடரின் இறுதிப் போட்டியில் விளையாடும் தகுதியைப் பெறுவதாக இருந்தால் இலங்கை மிகப் பெரிய நிகர ஓட்ட வித்தியாசத்துடன் வெற்றி ஈட்டவேண்டும். அத்துடன் பாகிஸ்தானுக்கு எதிரான கடைசிப் போட்டியிலும் வெற்றிபெற்றாக வேண்டும்.

ஒருவேளை இன்றைய போட்டியில் ஸிம்பாப்வே வெற்றிபெற்றால் இலங்கையின் இறுதி ஆட்ட எதிர்பார்ப்பு தவிடுபொடியாகிவிடும்.

பாகிஸ்தான் 3 வெற்றிகளுடன் 6 புள்ளிகளைப் பெற்று இறுதிப் போட்டியில் விளையாட முதலாவது அணியாகவும் தோல்வி அடையாத அணியாகவும் தகுதிபெற்றுள்ளது.

இரண்டு புள்ளிகளுடன் இரண்டாம் இடத்திலிருக்கும் ஸிம்பாப்வெயின் நிகர ஓட்ட வேகம் -0.183 ஆகும். ஒரு போட்டியிலும் வெற்றிபெறாத இலங்கையின் நிகர ஓட்ட வேகம் -2.679 ஆகும்.

எனவே இன்றைய போட்டியில் இலங்கை அணியினர் சகலதுறைகளிலும் அதிகபட்ச ஆற்றல்களை வெளிப்படுத்தி மிகப் பெரிய நிகர ஓட்ட வேகத்துடன் வெற்றிபெற வேண்டும்.

நிகர ஓட்ட வேகத்தை நோக்கும் போது அது இலகுவானதாகத் தெரியவில்லை. ஆனால், முடியாது என்றும் சொல்வதற்கில்லை. இலங்கை அணியினர் திடமனதுடனும் ஆக்ரோத்துடனும் விளையாடியனால் அது சாத்தியப்படும்.