நடிகர் ரிச்சர்ட் ரிஷி நடிக்கும்' திரௌபதி 2 ' படத்தின் ஃபர்ஸ்ட் லுக் வெளியீடு

நடிகர் ரிச்சர்ட் ரிஷி கதையின் நாயகனாக-  வரலாற்றில் சரித்திரம் படைத்த மன்னராக - நடித்திருக்கும் 'திரௌபதி 2' எனும் திரைப்படத்தின் ஃபர்ஸ்ட் லுக் வெளியிடப்பட்டுள்ளது.

'பழைய வண்ணாரப்பேட்டை', 'திரௌபதி', 'ருத்ர தாண்டவம்', 'பகாசுரன்' ஆகிய படங்களை இயக்கி தமிழகத்தின் வட பகுதியில் அதிர்வை ஏற்படுத்திய இயக்குநர் மோகன். ஜி இயக்கத்தில் உருவாகி வரும் 'திரௌபதி 2' எனும் திரைப்படத்தில் ரிச்சர்ட் ரிஷி, ரக்ஷனா இந்துசூடன், நட்டி நட்ராஜ், வை. ஜி. மகேந்திரன், பரணி, சரவண சுப்பையா, வேல ராமமூர்த்தி, சிராக் ஜானி, தினேஷ் லம்பா, கணேஷ் கௌரங் ,திதி , தேவையானி சர்மா, அருணோதயன் உள்ளிட்ட பலர் நடித்திருக்கிறார்கள். பிலிப் ஆர். சுந்தர் ஒளிப்பதிவு செய்திருக்கும் இந்த திரைப்படத்திற்கு ஜிப்ரான் வைபோதா இசையமைத்திருக்கிறார். சரித்திர கால பின்னணியில் தயாராகும் இந்த திரைப்படத்தை நேதாஜி ப்ரொடக்ஷன்ஸ் மற்றும் ஜி எம் ஃபிலிம் கொர்ப்பரேஷன் ஆகிய நிறுவனங்கள் சார்பில் தயாரிப்பாளர்கள் சோழ. சக்கரவர்த்தி மற்றும் மோகன். ஜி ஆகியோர் இணைந்து தயாரித்திருக்கிறார்கள்.

படத்தைப் பற்றி பட குழுவினர் பேசுகையில், '' 14-ம் நூற்றாண்டில் தமிழ்நாட்டில் முகலாயர்கள் கால் பதிக்கும் காலகட்டத்தின் பின்னணியில் இப்படத்தின் கதைக்களம் அமைக்கப்பட்டுள்ளது. புனித தலமான திருவண்ணாமலையை தலைநகரமாகக் கொண்டு தென்பகுதிகளை ஆண்ட ஹொய்சாள பேரரசன் மூன்றாம் வீர வல்லாளர் மற்றும் சேந்தமங்கலத்தை ஆண்ட காடவராயர்களின் வீரம், தியாகம் மற்றும் வலி நிரந்த ரத்த சரித்திரமாக இத்திரைப்படம் உருவாகி வருகிறது. இப்படத்தின் 75 சதவீத படப்பிடிப்புகள் நிறைவடைந்து இருக்கிறது. 2020 ஆம் ஆண்டில் வெளியான 'திரௌபதி'  திரைப்படத்தின் முதல் பாகத்துடன் இந்த வரலாற்றை தொடர்பு படுத்தி இரண்டாம் பாகம் எப்படி உருவானது? என்பது படம் வெளியான பிறகு தமிழ் சமூகத்தில் மிகப்பெரும் விவாதத்திற்குரிய பேசு பொருளாக மாறும்'' என்றனர்.

இப்படத்தின் ஃபர்ஸ்ட் லுக்கை நீருக்கு அடியில் வெளியிட்டு பார்வையாளர்களின் கவனத்தை படக் குழுவினர் கவர்ந்துள்ளனர். மேலும் ஃபர்ஸ்ட் லுக்கில் நடிகர் ரிச்சர்ட் ரிஷி மன்னராக தோன்றுவது ரசிகர்களை வெகுவாக கவர்ந்திருக்கிறது. அத்துடன் இந்த திரைப்படம் இந்த ஆண்டின் இறுதியில் வெளியாகும் என்று எதிர்பார்க்கப்படுகிறது.