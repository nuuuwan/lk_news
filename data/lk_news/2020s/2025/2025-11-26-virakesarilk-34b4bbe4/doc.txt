மன்னார் புகையிரத நிலையத்தில் ஒன்லைன் முறைமையில் ஆசன முன்பதிவு வசதியை ஏற்படுத்துமாறு பிமல் ரத்நாயக்கவிடம் வலியுறுத்தல்

கொழும்பு- மன்னார் புகையிரத சேவை  அடிக்கடி தாமதமாக இயக்கப்படுவதால், பொதுமக்களுக்கும், அரச ஊழியர்களுக்கும் மிகுந்த அசௌகரிங்களை எதிர்கொண்டுள்ளார்கள். மன்னார் புகையிரத  நிலையத்தில்   ஒன்லைன்  முறைமையில் ஆசன முன்பதிவு வசதியை ஏற்படுத்துமாறு   ஜனநாயக தமிழ்த் தேசிய முன்னணியின் வன்னி மாவட்ட பாராளுமன்ற உறுப்பினர்  செல்வம் அடைக்கலநாதன்  போக்குவரத்து அமைச்சர் பிமல் ரத்நாயக்கவிடம் வலியுறுத்தினார்.

பாராளுமன்றத்தில் புதன்கிழமை (26) நடைபெற்ற அமர்வின் போது  நிலையியல் கட்டளை 27இன் 2 இன் கீழ் கேள்விகளை முன்வைத்து மேற்கண்டவாறு வலியுறுத்தினார்.

மன்னார் பகுதியில் உள்ள பொது போக்குவரத்து தொடர்பான  சிக்கல்களை எதிர்கொள்கிறார்கள். குறிப்பாக கொழும்பு- மன்னார் புகையிரத சேவையை, சபையின்  கவனத்திற்கு கொண்டு வர விரும்புகிறேன். இந்த புகையிரத சேவை அடிக்கடி தாமதமாக இயக்கப்படுவதால், பொதுமக்களுக்கும் அரச ஊழியர்களுக்கும் மிகுந்த அசௌகரியங்களை எதிர்கொள்கிறார்கள்.

இந்த தாமதங்கள், அரச அதிகாரிகள் நேரத்திற்கு பணிக்கு செல்வதில்  அத்தியாவசிய சேவைகளின் செயல்பாட்டிலும் தடங்கலை ஏற்படுத்துகின்றன. எனவே, போக்குவரத்து  அமைச்சர் உடனடியாக நடவடிக்கை எடுத்து, கொழும்பு- மன்னார் புகையிரத  சேவையை நேரத்துக்கு ஏற்பச் செயல்படுத்துமாறு கேட்டுக்கொள்கிறேன்.

அத்துடன் மன்னார் நகரிலிருந்து புகையிரத நிலையத்துக்கு செல்லும் சரியான அணுகுமுறை வீதி  கூட இல்லை. உரிய முறையில் கட்டப்பட்ட சாலை இல்லாதது பயணிகள் புகையிரத நிலையத்தை அடைவதை மிகவும் கடினமாக்குகிறது. ஆகவே மன்னார் நகரிலிருந்து மன்னார் புகையிரத நிலையத்துக்கான ஒரு சரியான வீதி அமைக்க உடனடி நடவடிக்கை எடுக்குமாறும் அமைச்சரிடம்  கேட்டுக்கொள்கிறேன்.

மன்னார் நகரத்தையும், புகையிரத நிலையத்தையும்  இணைக்கும்  பேருந்து   சேவை இல்லாமையினால் பயணிகள் முச்சக்கர வண்டிகளை   பயன்படுத்த வேண்டிய நிலையில் உள்ளனர்.ஒரு பயணத்திற்கு  1,500  ரூபா வரை செலுத்த வேண்டியிருப்பது பலருக்கும் மிகுந்த சுமையாக உள்ளது. பொதுமக்களின் நலனுக்காக இந்த பாதையில் ஒரு கட்டணம் குறைந்த  மற்றும் நம்பகமான பஸ்  சேவை வழங்குமாறு கேட்டுக்கொள்கிறேன்.

அத்துடன் மன்னார் புகையிரத  நிலையத்தில் இன்னும் ஒன்லைன் முன்பதிவு வசதி இல்லாததும் கவலைக்குரிய  ஒன்றாகும். அரசு டிஜிட்டல் சேவைகளை ஊக்குவித்துவரும் இந்த நேரத்தில், இவ்வாறான அடிப்படை சேவை இல்லாதது ஏற்றுக்கொள்ள முடியாதது. எனவே, மன்னார் புகையிரத  நிலையத்தில் விரைவில் ஒன்லைன் முன்பதிவு வசதி ஏற்படுத்த நடவடிக்கை எடுக்குமாறு கேட்டுக்கொள்கிறேன் என்றார்.