2024 වසරේ වත්කම් හා බැරකම් ප්‍රකාශන ලබානොදුන් පිරිස 42ක්

2025 වසරේ මාර්තු 25 වනදා වනවිට 2024 වසරේ වත්කම් හා බැරකම් ප්‍රකාශන ලබානොදුන් රාජ්‍ය නිලධාරීන්ගේ ලැයිස්තුවක් අල්ලස් හෝ දුෂණ චෝදනා විමර්ශන කොමිෂන් සභාව සිය වෙබ් අඩවියේ පළ කර තිබේ.

ඒ, අතරට හිටපු අමාත්‍යවරයෙක්, හිටපු පළාත් ආණ්ඩුකාරවරුන් සිව්දෙනෙක්, හිටපු රාජ්‍ය අමාත්‍යවරුන් 6 දෙනෙකු, හිටපු තානාපතිවරුන් 29 දෙනෙකු සහ අභියාචනාධිකරණ විනිසුරුවරුන් දෙදෙනෙකු ඇතුළත් වේ.

එලෙස වත්කම් හා බැරකම් ප්‍රකාශ ලබානොදුන් හිටපු අමාත්‍යවරයා වන්නේ හිටපු ධීවර අමාත්‍ය ඩග්ලස් දේවානන්දා මහතාය.

හිටපු ආණ්ඩුකාරවරුන් වන මාර්ෂල් ඔෆ් ද එයාර් ෆෝස් රොෂාන් ගුණතිලක, සෙන්තිල් තොන්ඩමන්, නවීන් දිසානායක, විලියම් ගමගේ යන පිරිස වත්කම් හා බැරකම් ප්‍රකාශ අදාළ දිනය වනවිට ඉදිරිපත් කර තිබුණේ නැත.

එමෙන්ම හිටපු රාජ්‍ය අමාත්‍යවරුන් වන ලොහාන් රත්වත්තේ, තාරක බාලසූරිය, ශාන්ත බණ්ඩාර, කාදර් මස්තාන්, සිවනේසතුරෙයි චන්ද්‍රකාන්තන් සහ සුරේන් රාඝවන් යන පිරිස ද එලෙස වත්කම් සහ බැරකම් ප්‍රකාශ ඉදිරිපත් කර නොතිබූ ලැයිස්තුවට අයත් වේ.