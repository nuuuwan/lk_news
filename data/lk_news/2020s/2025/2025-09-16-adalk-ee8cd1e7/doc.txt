ආක්‍රමණ මත්ස්‍ය විශේෂ 4ක් තහනම් කරයි

මෙරට දේශීය ජලජ පරිසර පද්ධතියට සහ ස්වදේශික මත්ස්‍ය සම්පතට දැඩි තර්ජනයක් එල්ල කරන ආක්‍රමණශීලී විදේශීය මත්ස්‍ය විශේෂ හතරක් ආනයනය, ලඟ තබා ගැනීම, අභිජනනය සහ විකිණීම තහනම් කිරීමට පියවර ගැනීමට නියමිත බව ධීවර, ජලජ හා සාගර සම්පත් අමාත්‍ය, රාමලිංගම් චන්ද්‍රසේකර් මහතා ඊයේ (15) පැවති විශේෂ මාධ්‍ය හමුවකදී නිවේදනය කළේය.

මෙම අවස්ථාව සඳහා අමාත්‍යාංශ ලේකම් ආචාර්ය බී. කේ. කෝලිත කමල් ජිනදාස, ජාතික ජලජීවී වගා සංවර්ධන අධිකාරියේ (NAQDA) සභාපති කිත්සිරි ධර්මප්‍රිය සහ ධීවර හා ජලජ සම්පත් දෙපාර්තමේන්තුවේ අධ්‍යක්ෂ ජනරාල් සුසන්ත කහවත්ත, ඇන්ගිලින් ප්‍රජාව ස්පොර්ටි ෆිශිං සංගමයේ, ප්‍රධාන අනුශාසක, ප්‍රසන්න ප්‍රියකැලුමි වික්‍රමරත්න මහතා යන මහත්වරු ද එක්ව සිටියහ.

මෙහිදී මාධ්‍ය හමුව අමතමින් අමාත්‍ය රාමලිංගම් චන්ද්‍රසේකර් මහතා මෙසේ අවධාරණය කළේය: "අපේ රජයේ ප්‍රධාන වගකීමක් තමයි ශ්‍රී ලංකාවේ අනන්‍ය වූ ජලජ පරිසර පද්ධතිය සහ දේශීය මත්ස්‍ය සම්පත ආරක්ෂා කිරීම. ඒ අතරම, රටට විදේශ විනිමය ගෙන එන විසිතුරු මත්ස්‍ය කර්මාන්තය ශක්තිමත් කිරීමත් අපේ අරමුණයි. මේ අංශ දෙකම සමබරව කළමනාකරණය කරමින්, පරිසරයට හානි කරන ආක්‍රමණශීලී මත්ස්‍ය විශේෂ තහනම් කිරීමට අපි තීරණය කළා. මෙය කිසිසේත්ම විසිතුරු මත්ස්‍ය කර්මාන්තයට එරෙහිව ගත් පියවරක් නොව, එය තිරසර ලෙස ඉදිරියට ගෙන යාමට ගත් තීරණයක්.

ඒ වගේම, දැදුරු ඔයේ පැතිර යන ආක්‍රමණශීලී මත්ස්‍ය ගහනය පාලනය කිරීමට ප්‍රජා සහභාගීත්වයෙන් දැවැන්ත වැඩපිළිවෙළක් දියත් කරනවා." අමාත්‍යවරයාගේ තීරණයට පාදක වූ විද්‍යාත්මක පසුබිම පැහැදිලි කරමින් අමාත්‍යාංශ ලේකම් ආචාර්ය කෝලිත කමල් ජිනදාස මහතා, පහත සඳහන් මත්ස්‍ය විශේෂ සඳහා දැඩි නීති පැනවීමට නියමිත බව පැවසීය:

පිරානා (Piranha) විශේෂ නයිෆ් ෆිෂ් (Knife Fish) ඇලිගේටර් ගාර් (Alligator Gar) රෙඩ් ලයින් ස්නේක්හෙඩ් හෙවත් ජයන්ට් ස්නේක්හෙඩ් (Redline Snakehead/Giant Snakehead) යන ආක්‍රමණශීලි මසුන් මේ හරහා තහනම් කිරීමට නියමිතය.

මෙම නව නියෝග ඇතුළත් ගැසට් නිවේදනය ඉදිරි සෙනසුරාදා (සැප්තැම්බර් 20) දින ප්‍රකාශයට පත් කිරීමට නියමිත බව මෙහිදී විශේෂයෙන් අවධාරණය කෙරිණි. දැනට මෙම මසුන් ඇතිකරන්නන් සඳහා වන විශේෂ දැනුම්දීම සහ ක්‍රමවේදය අමාත්‍යවරයාගේ උපදෙස් පරිදි, දැනට මෙම මසුන් ඇතිකරන්නන් සඳහා සකස් කර ඇති මානුෂීය සහ ප්‍රායෝගික ක්‍රමවේදය පිළිබඳව නැක්ඩා සභාපති කිත්සිරි ධර්මප්‍රිය මහතා මෙසේ පැහැදිලි කළේය:

"නව නීති පැනවීමට නියමිත බවට වන ප්‍රවෘත්තියත් සමඟ, කිසිසේත්ම බියට පත් වී ඔබ සතු මසුන් ස්වභාවික ජල පද්ධතිවලට මුදා නොහරින ලෙස අපි ඉතා ඕනෑකමින් ඉල්ලා සිටිනවා. ඒ වෙනුවට, ඔබ සතු මසුන් පිළිබඳව ජාතික ජලජීවී වගා සංවර්ධන අධිකාරිය (NAQDA) වෙත වහාම දැනුම් දෙන්න. එම මසුන් කළමනාකරණය සඳහා අපි පහත ක්‍රමවේදයන් ඔස්සේ සහය වන්නෙමු:"

අපනයනය සඳහා යොමු කිරීම: අපනයනකරුවන් සමඟ සම්බන්ධ වී, නීතිය ක්‍රියාත්මක වීමට පෙර එම මසුන් විදේශ රටවලට අපනයනය කිරීමට අවස්ථාව සලසා දීම.

අධිකාරිය වෙත භාර දීම: අපනයනයට අවස්ථාවක් නොමැති නම්, එම මසුන් නැක්ඩා ආයතනය වෙත භාර දිය හැකිය. භාර දෙනු ලබන මසුන් විනාශ නොකොට, බලයලත් ප්‍රදර්ශනාගාර වැනි සුදුසු ස්ථානවල ඔවුන්ගේ ස්වභාවික ජීවිත කාලය අවසන් වන තුරු රැකබලා ගැනීමට කටයුතු යොදනු ඇත.

විශේෂ බලපත්‍ර මත ලඟ තබා ගැනීම: ඉතා සීමිත අවස්ථාවන්හිදී, විනෝදාංශයක් ලෙස මෙම මසුන් තවදුරටත් ලඟ තබා ගැනීමට අපේක්ෂා කරන පුද්ගලයින් සඳහා, නියාමනයකට යටත්ව බලපත්‍රයක් නිකුත් කිරීමේ හැකියාව පිළිබඳව ද සොයා බැලේ.

"මේ ආදරයෙන් ඇතිදැඩි කළ සතුන්ගෙන් ඔබට හෝ රටට හානියක් නොවන ලෙස වෙන්වීමට අපි උදව් කරන්නෙමු. එබැවින් කලබල නොවී අප දැනුවත් කරන ලෙස නැවතත් ඉල්ලා සිටිනවා," යැයි ඒ මහතා වැඩිදුරටත් පැවසීය