புதிய நாள் சம்பளம் குறித்து எமக்கு எவ்வித அறிவிப்பும் இல்லை - சிறு தேயிலை தோட்ட அபிவிருத்தி அதிகாரசபையின் தலைவர் நிமல் உடுகம்பொல

பெருந்தோட்டத் தொழிலாளர்களை விட சிறு தேயிலை தோட்டத் தொழிலாளர்கள் அதிக சம்பளத்தைப் பெறுகின்றனர். அவர்களுக்கு கொடுப்பனவுகள் உள்ளடங்களாக நாளொன்றுக்கு சுமார் 2000 ரூபா சம்பளம் கிடைக்கப் பெறுகின்றது. அரசாங்கம் அறிவித்துள்ள 200 ரூபா வருகை ஊக்குவிப்பு தொகை குறித்து தமக்கு எவ்வித அறிவுறுத்தல்களும் வழங்கப்படவில்லை என சிறு தேயிலை தோட்ட அபிவிருத்தி அதிகாரசபையின் தலைவர் நிமல் உடுகம்பொல தெரிவித்தார்.

பத்தரமுல்லையிலுள்ள சிறு தேயிலை தோட்ட அபிவிருத்தி அதிகாரசபையின் கேட்போர் கூடத்தில் திங்கட்கிழமை (17) '6ஆவது ஆசிய தேயிலை கூட்டமைப்பு உச்சி மாநாடு மற்றும் ஆசிய தேயிலை கூட்டமைப்பின் தலைமைப் பொறுப்பை இலங்கை ஏற்றல்' தொடர்பில் தெளிவுபடுத்தும் ஊடகவியலாளர் மாநாடு இடம்பெற்றது. இதன் போது அரசாங்கத்தால் வரவு - செலவு திட்டத்தில் அறிவிக்கப்பட்டுள்ள பெருந்தோட்டத் தொழிலாளர்களுக்கான புதிய நாள் சம்பளம் குறித்து ஊடகவியலாளர்களால் கேட்கப்பட்ட போதே அவர் இதனைத் தெரிவித்தார். இது குறித்து அவர் மேலும் தெரிவிக்கையில்,

தற்போது பெருந்தோட்டத் தொழிலாளர்களை விட சிறு தேயிலை தோட்டத் தொழிலாளர்கள் அதிக சம்பளத்தையே பெறுகின்றனர். அவர்களுக்கு நாளொன்றுக்கு கொடுப்பனவுகள் உள்ளடங்களாக சுமார் 2000 ரூபா சம்பளம் வழங்கப்படுகிறது. இதன் காரணமாக பெருமளவான பெருந்தோட்டத் தொழிலாளர்கள் கூட, தற்காலிகமாக அல்லது நாட் சம்பளத்துக்கு சிறு தேயிலை தோட்டங்களில் தொழிலுக்குச் செல்கின்றனர். அதற்கு அவர்களுக்கு நாளாந்தம் சம்பளம் வழங்கப்படுகிறது.

எவ்வாறிருப்பினும் அரசாங்கம் வரவு - செலவு திட்டத்தில் அறிவித்துள்ள 200 ரூபா வருகை ஊக்குவிப்பு கொடுப்பனவு தொடர்பில் சிறு தேயிலை தோட்ட உரிமையாளர்களுக்கு அறிவிக்கப்படவில்லை. உத்தியோகபூர்வ அறிவித்தல் கிடைக்கப் பெற்றால் அதன் பின்னர் அதற்குரிய நடவடிக்கை எடுக்கப்படும். தற்போது சிறு தேயிலை தோட்டங்கள் 158 000 ஹெக்டயர் நிலப்பரப்பில் காணப்படுகின்றன. இவற்றில் சுமார் 480 000 தொழிலாளர்கள் தொழில் புரிகின்றனர் என்றார்.