சிரேஷ்ட பொலிஸ் அதிகாரி சதீஷ் கமகேவுக்கு பிணை வெளிநாடு செல்லவும் தடை விதித்தது நீதிமன்றம்

பொலிஸாரின் சேவையை பெறுவதற்கு வருகை தந்திருந்த நபர்களிடமிருந்து சுமார் 1 கோடியே 40 இலட்சம் ரூபா  பணத்தை இலஞ்சமாக பெற்ற  குற்றச்சாட்டில் கைது செய்யப்பட்ட பொலிஸ் விசேட அதிரடிப் படை தலைமையக கலாச்சார பிரிவின் சிரேஷ்ட பொலிஸ் அதிகாரி சதீஷ் கமகே பிணையில் விடுவிக்கப்பட்டுள்ளார்.

அதற்கமைய சிரேஷ்ட பொலிஸ் அதிகாரி சதீஷ் கமகேவுக்கு தலா 20 இலட்சம் ரூபா பெறுமதியான இரு சரீரப் பிணைகள் மற்றும் ஒரு இலட்சம் ரூபா பெறுமதியான ரொக்க பிணை  விதித்து  சந்தேகநபரை பிணையில் விடுவிக்குமாறு நீதவான் உத்தரவிட்டிருந்தார்.

பொலிஸ் விசேட அதிரடிப் படை தலைமையக கலாச்சார பிரிவு மற்றும் காலி மற்றும் எம்பிலிபிட்டிய பொலிஸ் வளையத்துக்குப் பொறுப்பான சிரேஷ்ட பொலிஸ் அதிகாரியாக கடமையாற்றிய காலப்பகுதியில் போதைப்பொருள் விற்பனையாளர்கள், திட்டமிட்ட குற்றச் செயல்களில் ஈடுபடுவோர் மற்றும் பொலிஸ் சேவையில் இணைந்துக் கொள்ள வந்திருந்த நபர்களிடமிருந்தும் சுமார் 1 கோடியே 40 இலட்சம் ரூபா  பணத்தை இலஞ்சமாக பெற்ற  குற்றச்சாட்டின் பேரில்  பொலிஸ் விசேட அதிரடிப்படை தலைமையகத்தின் கலாச்சார பிரிவின் சிரேஷ்ட பொலிஸ் அதிகாரி சதீஷ் கமகே இலஞ்ச ஊழல் விசாரணை ஆணைக்குழு அதிகாரிகளால் கைது செய்யப்பட்டார்.

சந்தேகநபரால் வெவ்வேறு நபர்களின் பெயரில் ஆரம்பிக்கப்பட்ட  மூன்று வங்கிக் கணக்குகளில் இருந்து குறித்தப் பணம் மீட்கப்பட்டிருந்ததுடன்,   மேலும் ஒரு தனியார் வங்கி கணக்கிலிருந்து 1 கோடியே 10 இலட்சம் ரூபா பணம் மீட்கப்பட்டிருந்தது. குறித்த வங்கி கணக்கு அண்மையில் ஆரம்பிக்கப்பட்ட வங்கி கணக்கு எனவும், இலஞ்சமாக பெறப்படும் பணத்தை வைப்பிலிடுவதற்காக மேற்படி வங்கி கணக்குகள் சந்தேகநபரால் பயன்படுத்தப்பட்டுள்ளமை விசாரணைகளின் போது தெரியவந்திருந்தது.

இது தொடர்பான வழக்கு விசாரணை நேற்று (30) கொழும்பு நீதவான் நீதிமன்ற நீதவான் எஸ். அசங்க  போதரகம  தலைமையில் இடம்பெற்றிருந்தது. சம்பவம் தொடர்பில் கைது செய்யப்பட்ட 45 நாட்கள் விளக்கமறியலில் வைக்கப்பட்டிருந்த சந்தேக நபர் வழக்கு விசாரணைக்காக சிறைச்சாலை அதிகாரிகளால் நேற்று மன்றில் முன்னிலைப்படுத்தப்பட்டார். இதன்போது பிரதிவாதி மற்றும்  மற்றும்  இலஞ்ச ஊழல் ஆணைக்குழுவுக்காக ஆஜரான சட்டத்தரணிகளால் முன்வைக்கப்பட்ட சாட்சியங்களை கருத்திற்கொண்ட நீதவான் சதீஷ் கமகேவுக்கு தலா 20 இலட்சம் ரூபா பெறுமதியான இரு சரீரப் பிணைகள் மற்றும் ஒரு இலட்சம் ரூபா பெறுமதியான ரொக்க பிணை விதித்து பிணையில் விடுத்திருந்தார்.

மேலும் சந்தேகநபருக்கு வெளிநாடு செல்லவும் பயணத்தடை விதித்த நீதிமன்றம், விசாரணை முன்னேற்றங்கள் தொடர்பில் எதிர்வரும் ஜனவரி 6ஆம் திகதி நீதிமன்றத்துக்கு தெரியப்படுத்துமாறும் உத்தரவு பிறப்பித்திருந்தார்.