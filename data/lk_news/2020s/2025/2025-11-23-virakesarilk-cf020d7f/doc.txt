மாகாண சபை தேர்தலை இழுத்தடிப்பு செய்ய திட்டமா?

ஆறு மாத கால தாமதத்திற்குப் பிறகு, இலங்கை தமிழரசுக் கட்சிக்கு அழைப்பு விடுத்த ஜனாதிபதி அலுவலகம், வியாழக்கிழமை ஒரு முக்கியத்துவம் வாய்ந்த சந்திப்பைக் கொழும்பில் நடத்தியது. இந்தச் சந்திப்பிற்கு முன்னர், தமிழரசுக் கட்சியின் பாராளுமன்ற உறுப்பினர்கள் ஒரு சிறப்பு சந்திப்பை நடத்தி, ஜனாதிபதியுடன் நடைபெறும் கலந்துரையாடலின் போது, தமிழ் மக்களைப் பாதிக்கும் இரண்டு முக்கிய பிரச்சினைகளான மாகாண சபைத் தேர்தல் மற்றும் புதிய அரசியலமைப்பின் மூலம் வடக்கு மற்றும் கிழக்குக்கான அரசியல் தீர்வு என்பவற்றில் மட்டும் கவனம் செலுத்துவது என்று முடிவெடுத்திருந்தனர்.

கடந்த காலங்களில், முக்கியப் பிரச்சினைகளை ஒதுக்கி வைத்துவிட்டு, வடக்கில் ஏற்பட்ட வெள்ளம் போன்ற பொருத்தமற்ற கேள்விகளால் கலந்துரையாடல் நேரத்தை வீணடித்த அனுபவத்தின் அடிப்படையில், இம்முறை தேவையற்ற விவகாரங்களில் நேரத்தைச் செலவிடாமல், சுமந்திரன் உட்பட அனைத்து மூத்த தலைவர்களும் திட்டமிட்டபடி விவாதத்தை முன்னெடுத்தனர். இதற்காக, ஜனாதிபதி அநுரகுமார திசாநாயக்க கடந்த காலத்தில் வழங்கிய அனைத்து அறிக்கைகள், மாகாண சபை தேர்தல் தொடர்பான சட்ட விதிகள், மற்றும் பாராளுமன்றத்தில் சமர்ப்பிக்கப்பட்ட தனிநபர் பிரேரணைகள் அனைத்தையும் உள்ளடக்கிய ஆவண கோப்பினை தயாரித்து எடுத்து செல்லப்பட்டது.

கலந்துரையாடலின் தொடக்கத்திலேயே, ஜனாதிபதி மாகாண சபைத் தேர்தலை நடத்துவது என்ற தலைப்பை முன்வைத்தார். 'தற்போதைய சட்டச் சூழ்நிலையில் மாகாண சபைத் தேர்தலை நடத்துவதற்குரிய சூழலும் சட்டமும் இல்லை,' என்று ஜனாதிபதி குறிப்பிட்டார். மேலும், பழைய தேர்தல் முறைமையின் கீழ் தேர்தலை நடத்த முடியாது என்றும், புதிய முறைமையின் கீழ் தேர்தலை நடத்துவது குறித்த கலந்துரையாடல் தொடங்கப்பட வேண்டும் என்றும் அவர் குறிப்பிட்டார்.

ஆனால், பாராளுமன்ற உறுப்பினர் சுமந்திரன், ஜனாதிபதியின் நிலைப்பாடு  தவறானது என்று கூறி மறுத்தார். மாகாண சபைத் தேர்தல்களை பழைய முறையின் கீழ் நடத்தலாம் என்ற பரிந்துரை இருப்பதாகவும், அதை நிராகரிக்க முடியாது என்றும் அவர் வலியுறுத்தினார். மேலும், இது தொடர்பாக நீதிமன்றம் உத்தரவு பிறப்பித்துள்ளதாகவும், தேர்தல் நடத்தப்படுவதற்கான சூழலும் சட்டமும் இல்லையென ஜனாதிபதி சுட்டிக்காட்டிய விதிகளின் நோக்கம், மாகாண சபை மற்றும் உள்ளூராட்சித் தேர்தல்களை நடத்துவதில் உள்ள சவால்களை எடுத்துரைப்பது மட்டுமேயாகும் என்றும் கூறினார்.

ஜனாதிபதி மீண்டும், மாகாண சபைத் தேர்தல்கள் தொடர்பாக 9வது பாராளுமன்றத்தில் சுமந்திரன் சமர்ப்பித்த தனிநபர் உறுப்பினர் பிரேரணையைக் குறிப்பிட்டு, அதில் எந்தப் பிரிவினையும் இல்லை என்றும், அந்தக் காலகட்டத்தில் தேர்தல் நடத்தப்படக்கூடாது என்று வலியுறுத்தப்பட்டது என்றும் கூறினார். இதற்குப் பதிலளித்த சுமந்திரன், 'அப்படியானால், ஜே.வி.பி பிரதிநிதியான விஜித ஹேரத் ஏன் அந்தப் பிரேரணை விவாதிக்கப்படும் போது அதை எதிர்க்கவில்லை?' என்று கேள்வி எழுப்பினார். இந்தக் கேள்விக்கு ஜனாதிபதியிடமிருந்து நேரடியான பதில் எதுவும் கிடைக்கவில்லை. இறுதியில், மாகாண சபைத் தேர்தல்களை எவ்வாறு நடத்துவது என்பதை ஆராய நியமிக்கப்பட்ட குழுவிற்கு தமிழரசுக் கட்சி அதன் முன்மொழிவுகளைச் சமர்ப்பிக்குமாறு ஜனாதிபதி கேட்டுக் கொண்டார்.