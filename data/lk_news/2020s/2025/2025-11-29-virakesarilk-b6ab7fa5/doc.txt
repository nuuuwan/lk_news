ஐ பி எல் (இந்தியன் பீனல் லா) - திரைப்பட விமர்சனம்

நடிகர்கள் : கிஷோர், ரி ரி எஃப் வாசன், அபிராமி, குஷிதா கலாபு, சிங்கம் புலி, ஹரிஷ் பெராடி, ஜான் விஜய், போஸ் வெங்கட் மற்றும் பலர்.

துவி சக்கர வாகனத்தை துரிதமாக இயக்கி சாகசம் செய்து டிஜிட்டல் திரை ரசிகர்களிடம் பிரபலமான துவி சக்கர வாகன பந்தய வீரர் ரி ரி எஃப் வாசன் கதையின் நாயகனாக அறிமுகமாகும் திரைப்படம் ' ஐபிஎல் (இந்தியன் பீனல் லா)'. பெரும் எதிர்பார்ப்புடன் வெளியாகி இருக்கும் இந்த திரைப்படம் ரசிகர்களுக்கு உற்சாகம் அளித்ததா? இல்லையா? என்பதை தொடர்ந்து காண்போம்.

சென்னை மாநகரில் தனியார் மகிழுந்து நிறுவனத்தில் சாரதியாக பணியாற்றுகிறார் குணசேகரன்( கிஷோர்) . நிறுவனத்தின் நிதியை கையாளும் போது சக தொழிலாளருக்காக பிரத்யேக சலுகையை காட்ட.. இதனால் அந்த நிறுவனத்தின் நிர்வாகம் இவரை அவமானப்படுத்துகிறது. இதை அவருடைய அன்பு மனைவியான வசந்தி( அபிராமி)யிடம் பகிர்ந்து கொள்ள.. அவர் நகையை வங்கியில் அடமானமாக வைத்து, புதிதாக மகிழுந்து ஒன்றை வாங்கி, அதனை தன்னுடைய வாழ்வாதாரமாக மாற்றிக் கொள்கிறார் குணசேகரன்.‌ உணவை விநியோகம் செய்யும் ஊழியராக அன்பு ( ரி ரி எஃப் வாசன்) அறிமுகமாகிறார் இவர் ஒரு முறை சாலையில் துவி சக்கர வாகனத்தில் பயணிக்கும் போது எதிர்பாராத விதமாக குறுக்கிட்ட குணசேகரனை தடித்த வார்த்தைகளால் திட்டி விட்டு கடந்து செல்கிறார். தன்னை சொற்களால் சுட்ட அன்புவை வெறுக்கவும் தொடங்குகிறார் குணசேகரன். அதே தருணத்தில் மற்றொரு நபர் குணசேகரனின் கால் மீது மோதி விபத்தினை ஏற்படுத்துகிறார். தன் மீது தவறு உள்ளதை உணர்ந்த அந்த ரஹீம் என்ற அறிமுகமஅற்ற நபர் குணசேகரனை அருகில் உள்ள வைத்திய சாலையில் சிகிச்சைக்காக அனுமதிப்பதுடன் கட்டணத்தையும் செலுத்துகிறார். அத்துடன் எதிர்பாராமல் நடந்த விபத்திற்காக வருத்தமும் தெரிவிக்கிறார்.

இந்தத் தருணத்தில் மதுரையில் முத்துக்கருப்பன்( போஸ் வெங்கட்) எனும் காவல்துறை அதிகாரி வாகன தணிக்கை பணியில் ஈடுபட்டுக் கொண்டிருக்கும் போது அவருடைய சக காவலர் ஒருவர்.. ராஜேஷ் எனும் இளைஞர் ஒருவர் நாம் பணம் வசூலிக்கும் காட்சியை செல்போனில் பதிவு செய்வதாக கூறுகிறார். இதனால் ஆத்திரமடையும் முத்துக்கருப்பன் அந்த இளைஞரை சிறையில் அடைக்கிறார். அவரிடம் 'அன்பாக?' விசாரிக்கும் போது எதிர்பாராத விதமாக அவர் இறந்து விடுகிறார். அவருடைய செல்போனில் ஆளும் கட்சியை சார்ந்த முதல்வர் தொடர்பான காணொளி ஒன்று இருப்பதை கண்டு அதிர்கிறார். உடனடியாக இதை மேலிடத்திற்கு தெரிவித்து குற்றத்திலிருந்து தப்பிக்க திட்டமிடுகிறார். அரசியல்வாதிகள் காவல்துறை அதிகாரிகள் ஆகியோர் ஒன்றிணைந்து திட்டமிட்டு மதுரையில் விசாரணை கைதி ஒருவர் காவல்துறை அதிகாரியின் 'குணமான' விசாரணையில் மரணமடைந்த குற்றத்தை ... சென்னையில் விபத்தில் அடிப்பட்ட குணசேகரனை குற்றவாளி ஆக்கி தண்டனை பெற திட்டமிடுகிறார்கள். இது நடந்ததா? நடைபெறவில்லையா என்பதுதான் இப்படத்தின் கதை.

இதனிடையே சென்னையில் உணவை விநியோகிக்கும் ஊழியரான அன்பு - குணசேகரனின் தங்கை ஆகிய கனிமொழியை கண்டவுடன் காதலிக்க தொடங்குகிறார்.  தான் கடுஞ்சொல் கூறியது தன் காதலியின் அண்ணன் என தெரிந்த பிறகு அவரிடம் மன்னிப்பு கேட்க விரும்புகிறார்.‌ ஆனால் குணசேகரன் அவரை மன்னிக்க விரும்பவில்லை. இந்நிலையில் கனிமொழி( குஷிதுகலாபு' யும், அன்பும் காதலிப்பதை பார்க்கும் குணசேகரன் தன் தங்கையிடம் வழக்கம் போல் இவனை மறந்து விடு என கூறுகிறார்.  ஆனால் தெரியாமல் தவறு செய்து விட்டேன் மன்னித்து விடுங்கள் என மன்னிப்பை கேட்கும் அன்பு குணசேகரனை பின்தொடர்கிறார். மதுரையில் நடைபெற்ற சம்பவத்திற்காக காவல்துறையின் விசாரணைக்காக சென்னையிலிருந்து மதுரைக்குச் செல்லும் குணசேகரனுக்கு பாதுகாப்பாக அன்புவும் செல்கிறார் ஆனால் காவல்துறையின் விசாரணை தடம் மாறி பயணிக்க... அதிலிருந்து தன் காதலியின் அண்ணனான குணசேகரனை அன்பு காப்பாற்றினாரா? இல்லையா? இப்படியும் இந்த கதை பயணிக்கிறது.

முதல் பாதியில் மிக இயல்பாக தொடங்கும் திரைக்கதை பார்வையாளர்களின் யூகத்திற்கு ஏற்பவே பயணிப்பதால் சோர்வு எட்டிப் பார்க்கிறது. ஆனால் இரண்டாம் பாதியில்  காவல்துறையின் கிடுக்கிபிடி விசாரணை- நீதிமன்றம்- காவல்துறை- என இந்த அரசியல் அமைப்பின் அதிகாரத்திற்கு எளிய மனிதர்கள் வழக்கம் போல் பலிகடா விடயங்கள் நடைபெறுவது சற்று எதிர்பார்ப்பை ஏற்படுத்துகிறது.

லாஜிக் மீறல்கள் அதிகம் என்பதால். பார்வையாளர்களை இந்த இந்திய பீனல் லா கவரவில்லை. இருப்பினும் நீதிமன்றத்தில் ஒரு பாமரனின் உள்ள குமுறலை குணசேகரன் கதாபாத்திரம் மூலம் இயக்குனர் வெளிப்படுத்தி இருப்பது சிறப்பு.

குணசேகரன் கதாபாத்திரத்தில் நடித்திருக்கும் கிஷோர் வழக்கம் போல் ஒற்றை ஆளாக கதையை சுமந்து தன் திறமையை வெளிப்படுத்தி ரசிகர்களை வசப்படுத்துகிறார். அவருடைய மனைவி வசந்தி கதாபாத்திரத்தில் நடித்திருக்கும் அபிராமியும் அழகால் கவர்கிறார்.

அன்பு எனும் கதாபாத்திரத்தில் அறிமுகமாகி இருக்கும் ரி ரி எஃப் வாசன் எக்சன் காட்சிகளை தவிர்த்து எமோஷனல் காட்சிகளில் நடிப்பதற்கு தடுமாறுவது அப்பட்டமாக தெரிகிறது. இது முதல் படம் என்பதால் கடந்து செல்லலாம்.

கனிமொழி கதாபாத்திரத்தில் நடித்திருக்கும் நடிகை குஷிதா கலாபு இளமையாக இருக்கிறார். அழகாக இருக்கிறார். வழக்கம் போல் நடிப்பதற்கு முயற்சிக்கிறார்.

இவர்களைக் கடந்து முத்துக்கருப்பனாக நடித்திருக்கும் போஸ் வெங்கட் காவல்துறை உயர் அதிகாரியாக நடித்திருக்கும் ஹரிஷ் பெராடி-  ஜான் விஜய் ஆகியோர் வழக்கமான வில்லத்தனமான நடிப்பால் கவர்கிறார்கள்.

கிஷோரின் காவல்துறை தொடர்பான காட்சிகள் ஏற்கனவே வெளியாகி வெற்றி பெற்ற 'விசாரணை' எனும் திரைப்படத்தினை நினைவு படுத்துகிறது. காவல் நிலையத்தில் விசாரிப்பதற்காக காவலர்களால் அழைத்துச் செல்லப்படும் விசாரணை நபர்கள் எதிர்பாராத முறையில் மரணம் அடைவதை மையப்படுத்தி உருவாகி இருக்கும் இந்தப் படைப்பு பலவீனமான திரை கதையால்... வணிக சமரசங்களுக்கு உட்பட்டதால்... வீரியம் இல்லாத படைப்பாக வெளியாகி இருக்கிறது.

வழக்கமான கதையை வித்தியாசமாக சொல்ல முயன்று அதற்கான நூறு சதவீத மெனக்கடல் இல்லாமல் வெளியாகி இருக்கும் இந்தப் படம் குறிப்பிட்ட ரசிகர்களை மட்டுமே கவர கூடும்.