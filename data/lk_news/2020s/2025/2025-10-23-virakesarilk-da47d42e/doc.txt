“இசை அசுரன்” ஜீ.வி.பிரகாஷ் குமார் வெளியிட்ட 'தமிழ் பையன் இந்தி பொண்ணு' படத்தின் செகண்ட் லுக்

நடிகர் சமீர் அலி கான் கதையின் நாயகனாக முதன்மையான வேடத்தில் நடித்திருக்கும் 'தமிழ் பையன் இந்தி பொண்ணு' எனும் திரைப்படத்தின் செகண்ட் லுக் வெளியிடப்பட்டிருக்கிறது. அத்துடன் இந்த திரைப்படம் அடுத்த ஆண்டு ஜனவரி மாதம் ஒன்பதாம் திகதி என்று உலகம் முழுவதும் படமாளிகையில் வெளியாகும் என அறிவிக்கப்பட்டிருக்கிறது. இந்த செகண்ட் லுக் போஸ்டரை நட்சத்திர இசையமைப்பாளரும் நடிகருமான ஜீ.வி. பிரகாஷ் குமார் அவருடைய சமூக வலைதள பக்கத்தில் வெளியிட்டு, படக் குழுவினருக்கு வாழ்த்து தெரிவித்திருக்கிறார்.

'காதல் மட்டும் வேணா' படத்தை இயக்கிய இயக்குநர் சமீர் அலி கான் இயக்கத்தில் உருவாகியுள்ள 'தமிழ் பையன் இந்தி பொண்ணு' எனும் திரைப்படத்தில் சமீர் அலி கான்,  'ஆடுகளம்' நரேன், பிரம்மாஜி,  ஆலி, சோனியா போஸ், மாலா பார்வதி, தீபிகா அமீன், உதய தீப் , அஸ்வின் உள்ளிட்ட பலர் நடித்துள்ளனர். குமரன் .ஏ ஒளிப்பதிவு செய்திருக்கும் இந்த திரைப்படத்திற்கு சாந்தன் அனேபஜகனே இசையமைத்திருக்கிறார். வழக்கமான காதல் கதையை சுவாரசியமாக சொல்லி இருக்கும் இந்த திரைப்படத்தை சுப்பர் ஸ்டார் பிலிம்ஸ் நிறுவனம் சார்பில் இயக்குநரும், நடிகருமான சமீர் அலி கான் தயாரித்திருக்கிறார்.

இப்படத்தின் படப்பிடிப்பு பணிகள் நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று இறுதிக்கட்டத்தை எட்டி இருக்கிறது. இந்நிலையில் இப்படத்தின் வெளியீட்டு திகதியை படக்குழுவினர் அறிவித்துள்ளதுடன், செகண்ட் லுக் போஸ்டரையும் வெளியிட்டுள்ளனர்.‌

படத்தைப் பற்றி இயக்குநர் பேசுகையில், ''இரண்டு வெவ்வேறு பின்னணியில் வாழும் நாயகனும் , நாயகியும் காதலிக்கிறார்கள். இவர்களின் காதலுக்கு ஏற்படும் தடையை எப்படி வெற்றிகரமாக எதிர்கொண்டு இணைகிறார்கள் என்பதை கலகலப்பாக விவரித்திருக்கிறோம் ''என்றார்.