மீட்டியாகொடை துப்பாக்கிச் சூடு ; பின்னணியில் இருப்பது “கரந்தெனிய சுத்தா” என்பவரா?

காலி - மீட்டியாகொடை, கிரலகஹவெல பகுதியில் உள்ள ஹோட்டல் ஒன்றில் நேற்று திங்கட்கிழமை (17) இரவு இடம்பெற்ற துப்பாக்கிச் சூட்டுச் சம்பவங்கள் தொடர்பில் பல்வேறு தகவல்கள் கிடைத்துள்ளதாக பொலிஸார் தெரிவித்தனர்.

மீட்டியாகொடை, கிரலகஹவெல பகுதிக்கு மோட்டார் சைக்கிளில் சென்ற இனந்தெரியாத இருவர், ஹோட்டலுக்குள் நுழைந்து பெண் ஒருவர் மீது துப்பாக்கிச் சூடு நடத்திவிட்டு அங்கிருந்து தப்பிச் சென்றுள்ளனர்.

இது தொடர்பில் பொலிஸாரால் மேற்கொள்ளப்பட்ட விசாரணையில் துப்பாக்கிதாரிகள் பயணித்த மோட்டார் சைக்கிள் பத்தேகம - அம்பேகம பிரதேசத்தில் வைத்து திங்கட்கிழமை இரவு கண்டுபிடிக்கப்பட்டுள்ளது.

அம்பலாங்கொடை மோதர தேவாலயத்திற்கு அருகில் அண்மையில் மிரின்த வருஜவிதானகே சுட்டுக்கொலை செய்யப்பட்ட சம்பவத்துக்கு பழிவாங்கும் நோக்கத்தில் இந்த துப்பாக்கிச் சூடு நடத்தப்பட்டிருக்கலாம் என பொலிஸார் சந்தேகிக்கின்றனர்.

அம்பலாங்கொடையில் சுட்டுக்கொலை செய்யப்பட்ட மிரின்த வருஜவிதானகே பாதாள உலக கும்பலைச் சேர்ந்த “கரந்தெனிய சுத்தா” என்பவரின் சகோதரியின் கணவன் எனவும் பொலிஸ் விசாரணையில் தெரியவந்துள்ளது.

மீட்டியாகொடை துப்பாக்கிச் சூட்டில் உயிரிழந்த பெண்  மிரின்த வருஜவிதானகே என்பவரை சுட்டுக்கொலை செய்ததாக சந்தேகிக்கப்படும் மஹதுரு இசுரு என்பவரின் அத்தை என பொலிஸ் விசாரணையில் தெரியவந்துள்ளது.

அதன்படி, பாதாள உலக கும்பலைச் சேர்ந்த “கரந்தெனிய சுத்தா” என்பவரின் தலைமையில் மீட்டியாகொடை துப்பாக்கிச் சூட்டுச் சம்பவம் இடம்பெற்றிருக்கலாம் என பொலிஸார் சந்தேகிக்கின்றனர்.

இது தொடர்பில் மூன்று விசேட பொலிஸ் குழுக்கள் விசாரணைகளை மேற்கொண்டு வருகின்றமை குறிப்பிடத்தக்கது.