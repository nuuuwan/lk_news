வடக்கு மீனவர்கள் அதிகமாக பாதிக்கப்படுவதற்கு இழுவை மடிப்படகு பிரதான விடயமாக உள்ளது - இராமலிங்கம் சந்திரசேகர்

வடக்கு மீனவர்கள் எதிர்நோக்கும் தமிழ்நாட்டு மீனவர்களின் ஆக்கிரமிப்பு மற்றும் இழுவை மடிப்படகு பாவனை தொடர்பில் தமிழ் பாராளுமன்ற உறுப்பினர்கள் போதுமான அளவில் குரல்கொடுக்காமல் இருப்பதே  இந்த பிரச்சினைகளுக்கு பிரதான காரணமாகும்  என கடற்றொழில், நீரியல் வளங்கள் மற்றும் கடல் வளங்கள் அமைச்சர் இராமலிங்கம் சந்திரசேகர் குற்றம்சாட்டினார்.

பாராளுமன்றத்தில் புதன்கிழமை (26) இடம்பெற்ற வரவு செலவுத்திட்டத்தில் கடற்றொழில், நீரியல் வளங்கள் மற்றும் கடல் வளங்கள் அமைச்சு, விஞ்ஞான தொழில்நுட்ப அமைச்சு மற்றும் டிஜிட்டல் பொருளாதார அமைச்சுக்கான நிதி ஒதுக்கீடு மீதான விவாதத்தின் போது,

இலங்கை தமிழரசுக் கட்சியின் வன்னி மாவட்ட எம்.பியான துரைராஜா ரவிகரனால் இந்திய இழுவைப் படகுகளின் வருகை மற்றும் சட்டவிரோத மீன்பிடி முறைகள் தொடர்பில் முன்வைத்த கருத்துக்களுக்கு பதிலளிக்கையிலேயே அமைச்சர் இவ்வாறு குற்றம்சாட்டினார்.

வடக்கு மீனவர்கள் அதிகமாக பாதிக்கப்படுவதற்கு இழுவை மடிப்படகு பிரதான விடயமாக உள்ளது. இந்திய தமிழ்நாட்டு மீனவர்களின் ஆக்கிரமிப்பு இதற்கு காரணமாகும். ஆனால் இது தொடர்பில் தமிழ் பாராளுமன்ற உறுப்பினர்கள் போதுமான அளவுக்கு குரல்கொடுப்பதில்லை.

அங்கு சட்டவிரோத மீன்பிடி முறைகள் பயன்படுத்தப்படுகின்றன. அந்த முறைகளுக்கு காரணமானவர்கள் யார் என்பதனை நீங்கள் நன்கு அறிவீர்கள். இவ்வாறு சட்டவிரோத மீன்பிடி முறைகளால் எமது வட கடலே இல்லாமல் போகும் நிலைமை உள்ளது. அந்த அழிவான வேலைகளை செய்பவர்கள் யார் என்பது நன்றாக தெரியும். அவர்களின் பெயர்களை நான் குறிப்பிடுவது உங்களுக்கு நல்லதில்லை என்று நினைக்கின்றேன். அவைகளை ஓரளவுக்கு கட்டுப்படுத்துவதற்கு நாங்கள் எடுக்கும் நடவடிக்கைக்கு உதவி செய்யுங்கள் என்று கேட்டுக்கொள்கின்றோம் என்றார்.