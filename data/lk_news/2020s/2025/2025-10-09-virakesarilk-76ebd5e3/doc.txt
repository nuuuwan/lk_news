அட்டன் - டிக்கோயா நகரசபை நிர்வாகம் தன்னிச்சையாக இயங்குகின்றது ; கடும் அதிருப்தியை வெளிப்படுத்திய இ.தொ.கா உறுப்பினர்கள்

அட்டன் - டிக்கோயா நகரசபையின்  தேசிய மக்கள்  சக்தி ஆட்சி நிர்வாகம் ஏனைய   உறுப்பினர்களுக்கு எந்த தகவல்களையும் வழங்குவதில்லையென்றும்  இதை ஏற்றுக்கொள்ள முடியாது என்றும்    இலங்கை தொழிலாளர் காங்கிரஸின்  உறுப்பினர்கள் இருவரும் தமது அதிருப்தியை வெளிப்படுத்தினர்.

நகரசபையின் மாதாந்த அமர்வு இன்று வியாழக்கிழமை (09) காலை 9 மணிக்கு  சபைத் தலைவர்  அசோக்க கருணாரத்ன தலைமையில் ஆரம்பமானபோது இக்கருத்துகள் தெரிவிக்கப்பட்டன.

‘நகரசபையின் அதிகாரிகள் தம்மிஷ்டப்படி நடந்து கொள்கின்றனர். எனது பெயருக்கு வந்த பதிவு தபால் உடைக்கப்பட்டுள்ளது. இதை யார் செய்தது? நிதி குழு உட்பட ஏனைய குழுக்கள் நியமிக்கப்பட்டிருந்தாலும் தன்னிச்சையாக முடிவுகள் மேற்கொள்ளப்படுகின்றன. ஏனைய உறுப்பினர்களுக்கும் முடிவுகள் அறிவிக்கப்படுவதில்லை. இந்த புறக்கணிப்புகள் குறித்து தலைவர் பதில் கூற வேண்டும் என்றார்.

‘நகர சபையை வலுப்படுத்தி மக்கள் சேவையாற்ற வேண்டும் என்பதற்காகத்தான் எமது தலைமைத்துவத்தின் தீர்மானத்துக்கு ஏற்ப தேசிய மக்கள் சக்திக்கு ஆதரவு வழங்கப்பட்டது.   அதற்காக  நீங்கள் செய்யும் தவறுகளை பார்த்துக்கொண்டு அமைதியாக இருக்க முடியாது. நாம் எமக்கு வாக்களித்த மக்களுக்கு பதில் கூற வேண்டும். தீபாவளி கடைகளை வாடகைக்கு கொடுப்பதற்கு எம்மை ஆலோசிக்காமல் கேள்வி அறிவித்தல் வெளிவந்துள்ளது. கடந்த முறை 75 ஆயிரம் ரூபாவுக்கு விலை நிர்ணயிக்கப்பட்ட  கடைத்தொகுதிக்கு  இம்முறை இரண்டு இலட்சம் ரூபா நிர்ணயிக்கப்பட்டுள்ளது. இது யாருடைய தீர்மானம்? ஏன் எமக்கு இது குறித்து அறிவிக்கவில்லை? இப்பகுதியில் வாழ்ந்து வருபவர்கள் கோடீஸ்வரர்கள் இல்லை. பெருந்தோட்டப் பகுதி மக்களுக்கு இவ்வாறு அநியாயம் செய்யாதீர்கள். அவர்களின் வாழ்க்கை எமக்கு தான் தெரியும். அவர்களின் வாழ்க்கையில் மறுமலர்ச்சியை ஏற்படுத்திய கட்சியின் சார்பாகத்தான் இங்கு நான் உரையாற்றுகின்றேன். இவ்வாறு நீங்கள் தன்னிச்சையாக செயற்படுவதை ஏற்றுக்கொள்ள முடியாது. ஆட்சியமைக்க நாம் ஆதரவு வழங்கினோம் என்பதற்காக நீங்கள் செய்யும் தவறுகளை எம்மால் நியாயப்படுத்த முடியாது. எனவே இதற்கு நீங்கள் பொறுப்பு கூற வேண்டும் என்றார்.

இதையடுத்து  சபை அமர்வு,  குழு கலந்துரையாடல் அமர்வாக மாற்றப்பட்டு அனைத்து உறுப்பினர்களிடையேயும் இப்பிரச்சினை தொடர்பில் பிரத்தியேகமாக கலந்துரையாடல்கள் இடம்பெற்றன.