ஷேக் ஹசீனாவின் மரண தண்டனை தீர்ப்பு! ; இந்திய - பங்களாதேஷ் உறவுகளை உலுக்கும் இராஜதந்திர சவால்

'இந்தியா தற்போது தனது நீண்டகால நட்பைப் பாதுகாக்கவும், அதே நேரத்தில் புதிய பங்களாதேஷ்  அரசாங்கத்துடனான உறவுகளைச் சேதப்படுத்தாமல் இருக்கவும் போராடி வருகிறது. குறிப்பாக சர்வதேச குற்றவியல் தீர்ப்பாயத்தின் மரண தண்டனை தீர்ப்புக்கு அமைய ஷேக் ஹசீனாவை ஒப்படைத்தலை இந்தியா ஒருபோதும் விரும்பாத முடிவாகும். அவ்வாறு ஒப்படைக்க வேண்டிய நிலை ஏற்பட்டால் அது, இந்தியா ஒருபோதும் தனது நண்பர்களைக் கைவிடுவதில்லை என்ற கொள்கைக்கு முரணானதாக அமையும்'

'இந்தியா–பங்களாதேஷ உறவுகள் அடுத்த 12–18 மாதங்கள் குழப்பமானதாகவே இருக்கும். இந்தச் சூழ்நிலையில், டெல்லிக்கு உள்ள பிரதான அரசியல் தத்துவார்த்த சிக்கலும் இதுதான். ஒரு நீண்டகால அரசியல் பங்காளியைக் கைவிடுவது அல்லது அவருக்கு அடைக்கலம் கொடுப்பதன் மூலம் பங்களாதேஷத்தின் புதிய அரசை எதிர்த்து நிற்க வேண்டிய நிலை உள்ளது.  இந்தியாவின் வெளியுறவுக் கொள்கை, பொதுமக்களின் கருத்து அல்லது உணர்வுகளால் உந்தப்படுவதில்லை மாறாக, தேசிய நலன்களால் மட்டுமே உந்தப்படுகிறது என்று இராஜதந்திரிகள் கூறுகின்றனர்'