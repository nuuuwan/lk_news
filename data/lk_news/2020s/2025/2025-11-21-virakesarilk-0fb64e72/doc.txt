நிறைவடைந்த ஒரு வருடத்தில் பாரியளவிலான கைத்தொழில் அபிவிருத்தி கருத்திட்டங்கள் ஏதும் செயற்படுத்தப்படவில்லை ; சமிந்த விஜேசிறி

தேசிய கடன் மறுசீரமைப்பினால் பாதிக்கப்பட்ட சுமார் 11 இலட்ச  தொழில் முயற்சியாளர்கள் மற்றும் கைத்தொழிலாளர்களுக்கு  எவ்வித தீர்வும் வரவு - செலவுத் திட்டத்தில் முன்வைக்கப்படவில்லை. நிறைவடைந்த ஒரு வருடத்தில்  பாரியளவிலான கைத்தொழில் அபிவிருத்தி கருத்திட்டங்கள் ஏதும் செயற்படுத்தப்படவில்லை. கடந்த அரசாங்கத்தின் திட்டங்களே முன்னெடுக்கப்படுகின்றன என ஐக்கிய மக்கள் சக்தியின் பதுளை மாவட்ட பாராளுமன்ற உறுப்பினர்  சமிந்த விஜேசிறி தெரிவித்தார்.

பாராளுமன்றத்தில் வெள்ளிக்கிழமை (21)  நடைபெற்ற   2026 ஆம் ஆண்டுக்கான வரவு - செலவுத் திட்டத்தில்   கிராமிய அபிவிருத்தி, சமூக பாதுகாப்பு மற்றும்  சமூக வலுவூட்டல் அமைச்சு மற்றும்  கடற்றொழில், நீரியல் வளங்கள் மற்றும்  கடல் வளங்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

போதைப்பொருள் மற்றும் பாதாளக் குழுக்களை முழுமையாக ஒழிப்பதாக ஜனாதிபதி குறிப்பிடுகிறார் ஆனால்  அவ்வாறு முழுமையாக இல்லாதொழிக்க முடியாது என்று ஆளும் தரப்பின் முக்கிய தரப்பினர்கள் குறிப்பிடுகிறார்கள். ஜனாதிபதியின் நிலைப்பாட்டுக்கும், அரசாங்கத்தின் முக்கிய தரப்பினரின் நிலைப்பாட்டுக்கும் இடையில் பரஸ்பர வேறுபாடுகள் காணப்படுகின்றன.

போதைப்பொருள் மற்றும் பாதாளக் குழுக்களுக்கு எதிராக கடும் நடவடிக்கைகளை அரசாங்கம் எடுக்க வேண்டும். இருப்பினும் அந்த நடவடிக்கைகள் அரசியல் இலாபத்தை  அடிப்படையாகக் கொண்டதாக அமைய கூடாது என்பதை குறிப்பிட்டுக் கொள்கிறோம்.  சிறந்த திட்டங்களுக்கு நாங்கள் நிபந்தனையற்ற வகையில் ஒத்துழைப்பு வழங்குவோம்.

கிராமிய அபிவிருத்தியில் தேசிய முயற்சியாளர்கள் மற்றும் கைத்தொழிலாளர்கள் பிரதான தரப்பினராக காணப்படுகிறார்கள். கிராமிய அபிவிருத்தி நாட்டின் தேசிய பொருளாதாரத்துக்கு பிரதான  பங்களிப்பு செலுத்துகிறது.  கிராமிய அபிவிருத்திக்காக இந்த அரசாங்கம் முன்னெடுத்துள்ள திட்டங்கள்  நடைமுறைக்கு சாத்தியமற்றதாக உள்ளது.

தேசிய கடன் மறுசீரமைப்பினால் பாதிக்கப்பட்ட சுமார் 11 இலட்ச  தொழில் முயற்சியாளர்கள் மற்றும் கைத்தொழிலாளர்களுக்கு  எவ்வித தீர்வும் வரவு - செலவுத் திட்டத்தில் முன்வைக்கப்படவில்லை. நிறைவடைந்த ஒரு வருடத்தில்  பாரியளவிலான கைத்தொழில் அபிவிருத்தி கருத்திட்டங்கள் ஏதும் செயற்படுத்தப்படவில்லை. கடந்த அரசாங்கத்தின் திட்டங்களே முன்னெடுக்கப்படுகின்றன.

சமூக வலுவூட்டல் திட்டங்களுக்குரிய புதிய கருத்திட்டங்கள் ஏதும் முன்மொழியப்படவில்லை. கடந்த அரசாங்கம் செயற்படுத்திய அஸ்வெசும திட்டத்தையே அரசாங்கம் தொடர்ந்து முன்னெடுத்துச் செல்லவுள்ளது. ஆட்சிக்கு வருவதற்கு அரசாங்கம் குறிப்பிட்ட சகல  விடயங்களும், வாக்குறுதிகளும் நடைமுறையில் பொய்யாக்கப்பட்டுள்ளது. இறுதியில் மக்களே ஏமாற்றமடைந்துள்ளார்கள் என்றார்.