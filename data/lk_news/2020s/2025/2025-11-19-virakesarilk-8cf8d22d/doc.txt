சங்ககிரி ராஜ்குமார் நடித்து இயக்கும்  'ஒன் மேன்' படத்தின் அறிமுக காணொளி வெளியீடு

'வெங்காயம்', ' பயாஸ்கோப் 'ஆகிய திரைப்படங்களின் மூலம் தமிழ் ரசிகர்களின் கவனத்தை ஈர்த்த பன்முக ஆளுமையான சங்ககிரி ராஜ்குமார் கதையின் நாயகனாக நடித்து இயக்கியிருக்கும் 'ஒன் மேன்' எனும் திரைப்படத்தின் அறிமுக காணொளி வெளியிடப்பட்டிருக்கிறது.

திரைப்படத்துறையில் சாதனை படைத்திட வேண்டும் என்ற அளவு கடந்த ஆசையின் காரணமாக பன்முக கலைஞரான சங்ககிரி ராஜ்குமார் அவர் மட்டுமே அனைத்து பணிகளையும் மேற்கொண்டு , கடினமாக உழைத்து உருவாக்கி இருக்கும் திரைப்படம் 'ஒன் மேன்'. கதையின் நாயகன் - கதை மாந்தர்கள் - ஒளிப்பதிவு - இசை - கலை இயக்கம் - படத்தொகுப்பு - என ஒரு திரைப்படம் உருவாவதற்கு தேவையான அனைத்து தொழில்நுட்பங்களையும் இவர் மட்டுமே மேற்கொண்டு இப்படத்தை உருவாக்கி சாதனை படைத்திருக்கிறார்.

இதன் அறிமுக காணொளி சமூக வலைதளங்களில் வெளியிடப்பட்டது. அதில் அவர் ஒரு திரைப்படத்தின் உருவாக்கத்திற்கு தேவையான அனைத்து நுட்பமான விடயங்களையும் கையாளுவது விவரிக்கப்பட்டிருக்கிறது. இது ஒரு பிரிவினருக்கு ஆச்சரியத்தை அளித்து பாராட்டினைத் தெரிவித்தாலும் தற்போதைய உலகம் கடினமாக உழைப்பதை விட புத்திசாலித்தனமாக உழைப்பதை தான் விரும்புகிறது ஏற்றுக்கொள்கிறது.

அதனால் இவர் சினிமா ஒரு கூட்டு முயற்சி என்ற தத்துவத்திற்கு எதிராக இயங்கி இருப்பதால் மற்றொரு பிரிவினரின் எதிர்மறை விமர்சனத்தையும் எதிர்கொண்டிருக்கிறார்.

இருப்பினும் ஒரு திரைப்படத்தை தனி நபரால் உருவாக்கிட இயலும் என்ற சாத்தியத்தை நிரூபித்திருப்பதால் இவரை பலரும் பாராட்டுகிறார்கள்.