மலையகத்தில் மீள்கட்டுமானப் பணிகளுக்காக மலைநாட்டு புதிய கிராமங்கள் அபிவிருத்தி அதிகார சபையை பயன்படுத்துங்கள் - மலையக அரசியல் அரங்கம் ஜனாதிபதிக்கு கடிதம்

டித்வா புயலின் தாக்கத்தால் முழு நாடும் பாதிப்புக்குள்ளாகியிருக்கும் நிலையில், ஏற்கனவே சமூகப் பொருளாதார சிக்கலில் தவிக்கும் மலையக மக்கள் பெரும் பாதிப்புகளை எதிர்கொண்டுள்ளனர். இந்நிலையில், மலையகத்தில் மீள்கட்டுமானப் பணிகளுக்காக, தேசிய இடர் முகாமைத்துவ நிலையத்துடன் இணைந்து பணியாற்றக்கூடிய வாய்ப்புள்ள, மலையக மக்களுக்கு பணியாற்றுவதற்கென உருவாக்கப்பட்ட மலைநாட்டு புதிய கிராமங்கள் அபிவிருத்தி அதிகார சபையை  பயன்படுத்த முடியும்.

எனவே, ஜனாதிபதியின் பொறுப்பில் உள்ள பாதுகாப்பு அமைச்சின் கீழ் இயங்கும் தேசிய இடர் முகாமைத்துவ நிலையத்தை, மலைநாட்டு புதிய கிராமங்கள் அபிவிருத்திஅதிகார சபையுடன் இணைந்து செயற்படும் வகையில் சுற்றுநிருபத்தை வெளியிடவேண்டும் என மலையக அரசியல் அரங்கம் ஜனாதிபதி அநுர குமார திசாநாயக்கவிடம் கோரியுள்ளது.

டித்வா புயலின் தாக்கத்தால் மலையக மக்கள் பெரிதும் பாதிக்கப்பட்டுள்ளனர். இலங்கை அரச நிர்வாகப் பொறிமுறையின் கட்டமைப்பு குறைபாடுகள் காரணமாக மலையகப் பெருந்தோட்டப் பகுதிகளில் நாட்டின் ஏனைய பிரதேசங்களைப் போன்று அரச பொது நிர்வாக முறைமை மலையகத்தில் முழுமையாக சென்று சேர்வதில்லை என மலையக அரசியல் அரங்கம் அமைப்பு இக்கடிதத்தினூடாக தெரிவித்துள்ளது.

2018ஆம் ஆண்டு 32ஆம் இலக்க சட்டத்தின்படி, மலையக மக்களுக்காக பணியாற்றுவதற்கென உருவாக்கப்பட்ட மலைநாட்டு புதிய கிராமங்கள் அபிவிருத்தி அதிகார சபையை  மலையகத்தில் மீள்கட்டுமானப் பணிகளுக்காக பயன்படுத்த முடியும். எனவே தேசிய இடர் முகாமைத்துவ நிலையத்தை அதிகார சபையுடன் இணைந்து செயற்படும் வகையில் சுற்றுநிருபம் வெளியிடுமாறு மலையக அரசியல் அரங்கம் ஜனாதிபதியிடம் கேட்டுக்கொண்டுள்ளது.

மலையக அரசியல் அரங்கத்தின் சார்பில் மேற்படி கோரிக்கை அடங்கிய கடிதம் ஜனாதிபதி உள்ளிட்ட அரச தரப்பினருக்கு மும்மொழிகளிலும் அனுப்பப்பட்டுள்ளதாக அரங்கத்தின் தலைமை ஒருங்கிணைப்பாளரும் முன்னாள் நுவரெலியா மாவட்ட நாடாளுமன்ற உறுப்பினருமான மயில்வாகனம் திலகராஜா ஊடகங்களுக்குத் தெரிவித்துள்ளார்.

நாடளாவிய ரீதியல் ஏற்பட்டிருக்கும் பேர் அனர்த்தத்தில் இருந்து மீண்டெழுவதற்காக நிறைவேற்றதிகார ஜனாதிபதி என்ற வகையிலும் நிதி அமைச்சர் என்ற வகையிலும் குழுக்களையும் சிறப்பு படையணிகளையும் நிதியங்களையும் ஜனாதிபதி அமைத்து வருகிறார்.

இந்த ஏற்பாடுகள் வழமையான அரச நிர்வாக பொறிமுறைகளான கிராம சேவையாளர்கள், பிரதேச சேயலாளர்கள், மாவட்ட செயலகங்கள் ஊடாகவே மக்களை சென்றடையும். மலையகத்தில் இந்த பொது நிர்வாகப் பொறிமுறையில் பாரிய எண்ணிக்கையிலான குறைபாடுகள் காணப்படுகின்றமை பலரும் அறிந்தததே.

ஒரு கிராம சேவகர் பிரிவின் கீழ் அல்லது பிரதேச செயலகப் பிரிவின் கீழ் அதிகளவான சனத்தொகை உள்ளடங்குவதால் அரச பொது நிர்வாக சேவைகள் மக்களை  முறையாக சென்று சேர்வதில்லை. இந்த நிலைமைகளைக் கருத்திற்கொண்டு மலைநாட்டு மக்களுக்கு சேவையாற்றுவதற்கென 2018ஆம் ஆண்டு 32ஆம் இலக்கச் சட்டத்தின்படி உருவாக்கப்பட்ட அதிகார சபையை பயன்படுத்துவதே இச்சந்தர்ப்பத்தில்  பொருத்தமான தீர்வாக அமையும்.

ஏற்கனவே தேசிய மக்கள் சக்தி அரசாங்கம் அதிகார சபையை கலைப்பதற்கு எடுத்த தீர்மானத்துக்கு எதிராக அரசியல் அரங்கம் குரல் கொடுத்ததோடு பொதுமக்கள் மனுவை தயார் செய்து அரசாங்கத்திடம் கையளித்ததது. அப்போது அரசாங்கம் வழங்கிய உறுதிமொழியின்படி அதிகார சபை கலைக்கப்படவில்லை. ஆயினும் 2026ஆம் ஆண்டு வரவு - செலவுத் திட்டத்தில் அதிகார சபைக்கு போதுமான நிதியினை ஜனாதிபதி ஒதுக்கீடு செய்யவில்லை.

பெருந்தோட்ட அமைச்சின கீழ் வரும் புதிய கிராமங்கள் அபிவிருத்தி அதிகார சபைக்கும் தொண்டமான் ஞாபகார்த்த மன்றத்துக்குமாகச் சேர்த்து வெறும் 175 மில்லியன் ரூபாய் மாத்திரமே ஒதுக்கீடு செய்யப்பட்டுள்ளது.

தற்போதைய நிலையில் மலையகத்தில் மீட்பு பணிகளுக்காகவும் மீள்கட்டுமானப் பணிகளுக்காகவும் பெருமளவு நிதி தேவையான நிலையில் நாடாளுமன்றம் ஊடாகவும் நேரடியாக நிதி ஒதுக்கீடுகளைச் செய்யவும் சுயாதீனமாக நிதியினைத் திரட்டி பணியாற்றவும் சட்டப்படியான அதிகாரம் கொண்ட அதிகார சபையை பயன்படுத்துவதற்கு அரசாங்கம் முன்வரவேண்டும்.

தன்னார்வ நிறுவனங்களும் தனிப்பட்டவர்களும் மலையக மக்களுக்கு என வழங்க முன்வரும் நிதிகளை இதன் மூலம் நேரடியாகப் பயன்படுத்த முடியும். அதேவேளை காணிகளை கையாளக்கூடிய அதிகாரமும் அதிகார சபைக்கு உள்ளது.

மறுபுறம் இதுவரைக் காலமும் அதிகார சபை தனியான அலுவலகத்தையும் பணியாளர்களையும் கொண்டியங்காத நிலையும் காணப்படுகிறது. அதனை சரிசெய்யும் வகையில் மலையக மாவட்டங்களின் பிரதேச செயலகங்களில் பணியாற்றும் பெருந்தோட்ட சமூக தொடர்பாடல் வசதியளிப்பாளர் (PCCF) எனும் பதவிகளில் பணியாற்றும் நூற்றுக்கணக்கான உத்தியோகத்தர்களை அதிகார சபையின் இணைப்பாளர்களாக நியமிக்க முடியும். அவர்கள் கிராம சேவகர்களுக்கு பக்கபலமாக இயங்கலாம்.

அமைச்சர் விஜித்த ஹேரத்துடனான சந்திப்பின்போதும் நாம் இந்த யோசனையை முன்வைத்திருந்தோம். அதேபோல தொண்டமான் ஞாபகார்த்த மன்றத்தின் கீழ் மலையக மாவட்டங்களில் இயங்கும் பிரஜா சக்தி நிலையங்களை மலையக அதிகார சபையின் பிராந்திய நிலையங்களாக பிரகடனம் செய்து அதிகார சபையின்  நிர்வாகச் செயற்பாடுகளை விஸ்தரிக்கவும் முடியும்.

மேற்படி ஆலோசனைகள் அடங்கிய கடிதத்தை ஜனாதிபதி அநுரகுமார திசாநாயக்க உள்ளிட்ட தேசிய மக்கள் சக்தி அரசாங்கத்தின் மூத்த அமைச்சர்களுக்கும் அனுப்பி வைத்துள்ளோம். இந்த காத்திரமான ஆலோசனைகளை வலுப்படுத்தும் வகையில் மலையக மக்கள் மீதான  அக்கறையாளர்கள் அனைவரும் அரசாங்கத்திடம் இந்த கோரிக்கையை முன்னகர்த்த வேண்டும் எனவும் கேட்டுக்கொள்கின்றோம் எனவும் தெரிவித்துள்ளார்.