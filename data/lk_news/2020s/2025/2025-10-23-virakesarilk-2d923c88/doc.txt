ஆசிய இளையோர் விளையாட்டு விழா: இலங்கைக்கான முதலாவது தங்கப் பதக்கத்தை வென்று கொடுத்து வரலாறு படைத்தார் லஹிரு; கிம்ஹானி புள்ளேக்கு வெண்கலம்

ஆசிய இளையோர் விளையாட்டு விழா வரலாற்றில் இலங்கைக்கான முதலாவது தங்கப் பதக்கத்தை லஹிரு அச்சின்த வென்று கொடுத்து சாதனை படைத்தார்.

பஹ்ரெய்னில் தற்போது நடைபெற்றுவரும் 3ஆவது ஆசிய இளையோர் விளையாட்டு விழாவில் ஆண்கள் மற்றும் பெண்களுக்கான 1500 மீற்றர் ஓட்டப் போட்டிகளில்  முறையே தங்கம் மற்றும் வெண்கலப் பதக்கங்கள்   இலங்கைக்கு    இன்றைய தினம்   கிடைத்தது.

ஆண்களுக்கான 1500 மீற்றர் ஓட்டப் போட்டியை நிறைவு செய்ய லஹிரு அச்சின்த எடுத்துக்கொண்ட நேரம் 3 நிமிடங்கள், 57.42 செக்கன்களாகும்.

போட்டி ஆரம்பித்தது முதல் கடைசிவரை முதலிடத்தில் ஓடியவாறு ஒரு நிமிட வித்தியாசத்தில் சீன வீரரை பின்தள்ளி வெற்றிபெற்றார்.

1500 மீற்றர் ஓட்டப் போட்டியில் சீனா, ஹொங்கொங், சவூதி அரேபியா, தென் கொரியா, ஐக்கிய அரபு இராச்சியம் ஆகிய பிரபல நாட்டு வீரர்களை லஹிரு அச்சின்த வெற்றிகொண்டிருந்தார்.

இதேவேளை, பெண்களுக்கான 1500 மீற்றர் ஓட்டப் போட்டியில் இலங்கையின் சனீப்பா கிம்ஹானி புள்ளே வெண்கலப் பதக்கத்தை வென்றுகொடுத்தார்.

புத்தளம் புனித அந்திரேயார் கல்லூரி மாணவியான கிம்ஹானி புள்ளே, அப் போட்டியை  4 நிமிடங்கள், 52.32 செக்கன்களில் நிறைவு செய்து மூன்றாம் இடத்தைப் பெற்றார்.

அப் போட்டியில் உஸ்பெகிஸ்தான் வீராங்கனை நஸ்மினா ராக்கிம்ஜோவா (4:51.20) தங்கப் பதக்கத்தையும் கஸக்ஸ்தான் வீராங்கனை விக்டோரியா மெல்னிக்கோவா (4:51.61) வெள்ளிப் பதக்கத்தையும் வென்றனர்.

ஆண்களுக்கான 110 மீற்றர் சட்டவேலி ஓட்டத்தின் இறுதிப் போட்டிக்கு தகுதிபெற்றிருந்த கிசல் ஓஷத, அப் போட்டியிலிருந்து தகுதிநீக்கம் செய்யப்பட்டார்.