பொலிஸ் ஆணைக்குழுவின் சுயாதீனத்தை பாதுகாக்க பாராளுமன்றம் தலையிட வேண்டும் - சுஜீவ சேனசிங்க

பொலிஸ் ஆணைக்குழுவின் அதிகாரங்களை பொலிஸ் மா அதிபருக்கு வழங்கினால் பழிவாங்கல்கள் மாத்திரமே மிகுதியாகும். பொலிஸ் ஆணைக்குழுவின் அதிகாரங்களை பொலிஸ் மா அதிபருக்கு வழங்கும் தீர்மானத்தை அரசாங்கம் கைவிட வேண்டும். பொலிஸ்  ஆணைக்குழுவின் சுயாதீனத்தை பாதுகாப்பதற்கு பாராளுமன்றம் தலையிட வேண்டும் என ஐக்கிய மக்கள் சக்தியின் பாராளுமன்ற உறுப்பினர் சுஜீவ சேனசிங்க வலியுறுத்தினார்.

பாராளுமன்றத்தில் வெள்ளிக்கிழமை (10) நடைபெற்ற அமர்வின்போது பொலிஸ் ஆணைக்குழுவின் அதிகாரங்களை பொலிஸ் மா அதிபருக்கு வழங்கும் தீர்மானம் தொடர்பான பிரேரணையை முன்வைத்து உரையாற்றுகையில் மேற்கண்டவாறு குறிப்பிட்டார்.

1991ஆம் ஆண்டு  பாராளுமன்றச்  சட்டத்தால் ஸ்தாபிக்கப்பட்ட  பொலிஸ் ஆணைக்குழுவின் சுயாதீனம் அரசியலமைப்பின் 17ஆவது திருத்தம்  மற்றும்  21 ஆவது திருத்தம் ஊடாக பலப்படுத்தப்பட்டது.

பொலிஸ் ஆணைக்குழுவின் விடயதானத்துக்கு உரித்தான பொலிஸ் நிலைய பொறுப்பதிகாரிகள் நியமனம், இடமாற்றம் மற்றும் பதவி உயர்வு ஆகிய அதிகாரங்களை வர்த்தமானி அறிவித்தல் ஊடாக  பொலிஸ்மா அதிபருக்கு வழங்க அரசாங்கம் தீர்மானித்துள்ளதாக செய்திகள் வெளியாகியுள்ளன.

பொலிஸ்  ஆணைக்குழுன்வின் சுயாதீனத்தை பாதுகாப்பதற்கு  பாராளுமன்றம் தலையிட வேண்டும் என்று    வலியுறுத்துகிறோம். ஜனநாயகம், சட்டத்தின் ஆட்சி மற்றும் நல்லாட்சி  ஆகியவற்றை ஸ்தாபிக்க  வேண்டும் என்ற எண்ணக்கருவுக்கு அமைவாகவே சுயாதீன  பொலிஸ் ஆணைக்குழு ஸ்தாபிக்கப்பட்டது.

அரசியலமைப்பு பேரவைக்கு வழங்கப்பட்டுள்ள   அதிகாரங்கள் மற்றும் தத்துவங்களுக்கு அமைவாக  09 சுயாதீன ஆணைக்குழுக்கள் ஸ்தாபிக்கப்பட்டன.

தேர்தல்கள் ஆணைக்குழு, அரச சேவைகள் ஆணைக்குழு, தேசிய கணக்காய்வு ஆணைக்குழு,  மனித உரிமைகள் ஆணைக்குழு, இலஞ்சம் அல்லது ஊழல் பற்றிய ஆணைக்குழு, நிதி ஆணைக்குழு மற்றும் எல்லை நிர்ணய ஆணைக்குழு  ஆகிய ஆணைக்குழுக்கள் அரசியலமைப்பின் ஊடாக சுயாதீனமாக்கப்பட்டுள்ளன. இவையனைத்தும் சுயாதீனமாக செயற்பட வேண்டும். பாரிய போராட்டத்துக்கு பின்னரே இந்த ஆணைக்குழுக்கள் ஸ்தாபிக்கப்பட்டன.

அதிகாரத்தில் இருக்கும் போது மூளை இருக்காது, மூளை இருக்கும் போது அதிகாரம் இருக்காது என்று குறிப்பிடுவார்கள். நல்லாட்சிக்காக போராடிய பிரதமரும் ஆளும் தரப்பில்தான் உள்ளார்.

ஜனாதிபதி எதிர்க்கட்சியில் இருக்கும்  ஆணைக்குழுக்களின் சுயாதீனம் பற்றி பேசியிருந்தார்.ஆனால் அரசாங்கம் தற்போது பொலிஸ் ஆணைக்குழுவை அரசியல்மயப்படுத்தியுள்ளது.

குற்றப்புலனாய்வு திணைக்களம், இலஞ்சம் அல்லது ஊழல் பற்றிய ஆணைக்குழு மற்றும் பொலிஸ் திணைக்களம் அரசியல்மயப்படுத்தப்பட்டுள்ளது.

ஆணைக்குழுக்களின் சுயாதீனத்தை பாதுகாப்பதற்காக பல ஏற்பாடுகள் சட்டத்தில் குறிப்பிடப்பட்டுள்ளது. ஆனால் அந்த ஏற்பாடுகள் நடைமுறையில் பின்பற்றப்படவில்லை.

நாட்டில் சட்டம் மற்றும் ஒழுங்கு கேள்விக்குள்ளாக்கப்பட்டுள்ளது. இந்தாண்டு மாத்திரம் துப்பாக்கிச் சூட்டு சம்பவங்களால் மாத்திரம் 64 பேர் உயிரிழந்துள்ளார்கள். இவ்வாறான பின்னணியில் தான் பொலிஸ் சேவையை அரசியல் மயப்படுத்த அரசாங்கம் முயற்சிக்கிறது.

ஆணைக்குழுவின் அதிகாரங்களை பொலிஸ்மா அதிபருக்கு வழங்கினால் பழிவாங்கல்கள் மாத்திரமே மிகுதியாக அமையும். ஆகவே பொலிஸ் ஆணைக்குழுவின் அதிகாரங்களை  பொலிஸ்மா அதிபருக்கு வழங்கும் தீர்மானத்தை  அரசாங்கம் கைவிட வேண்டும் என்றார்.