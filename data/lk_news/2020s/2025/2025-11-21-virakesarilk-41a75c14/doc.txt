கொழும்பிலிருந்து  கினிகத்தேனை வரை   திகாவும் ஜீவனும் ஒன்றாகவே பயணிக்கின்றனர் - ஆர். சிவநேசன்

கொழும்பிலிருந்து கினிகத்தேனை வரை  திகாம்பரமும் ஜீவன் தொண்டாமானும் ஒன்றாகவே ஒரே வாகனத்திலேயே பயணிக்கின்றனர். அதன் பின்னர் வேறு வாகனங்களில் ஹட்டனை வந்தடைந்து தொழிலாளர்களிடம் வேறு முகம் காட்டுகின்றனர். அப்பாவி தொழிலாளர்களுக்கு இவர்களின் உண்மை முகங்கள் தெரிவதில்லையென தொழிலாளர் தேசிய சங்கத்தின் இளைஞரணி தலைவராக செயற்பட்ட  ஆர். சிவநேசன் தெரிவித்தார்.

தொழிலாளர் தேசிய சங்கம் மற்றும் இலங்கை தொழிலாளர் காங்கிரஸ் ஆகிய அமைப்புகளிலிருந்து வெளியேறி புதிய அமைப்பு ஒன்றை உருவாக்கும் முகமாக ஊடகவியலாளர்களுக்கு விளக்கமளிக்கும் நிகழ்வு அட்டனில் இடம்பெற்ற போதே அவர் அவ்வாறு தெரிவித்தார்.  இந்நிகழ்வில் அட்டன் –டிக்கோயா நகரசபை உறுப்பினர் டாக்டர் அ.நந்தகுமார், மத்திய மாகாண சபையின் முன்னாள் அமைச்சர் ராம், உட்பட பிரமுகர்கள் கலந்து கொண்டனர்.

அங்கு தொடர்ந்து உரையாற்றிய சிவநேசன் ,  நான் கடந்த 21 வருடங்களாக தொழிலாளர் தேசிய சங்கத்தை பிரதிநிதித்துவப்படுத்தி வருகின்றேன்.

அதன் வளர்ச்சிக்கு உயிரையும் கொடுத்து சேவையாற்றியவன். அதன் ஸ்தாபகத் தலைவர் வி.கே.வெள்ளையனின் கொள்கைகளை முன்னெடுத்து பின்னர் சங்கத்துக்கு தலைவராகிய பழனி திகாம்பரத்துடன் இணைந்து கட்சியை கட்டியெழுப்ப பாடுபட்டேன். இப்போது வெள்ளையன் அவர்களின் கொள்கைகளை புறந்தள்ளி விட்டு கட்சியானது இலங்கை தொழிலாளர் காங்கிரசோடு இணைந்து கொள்கையற்று பயணிக்கின்றது.

தமிழ் முற்போக்குக் கூட்டணியின் தலைமையகமான தாயகம் திறப்பு விழாவின் போது இலங்கை தொழிலாளர் காங்கிரஸுக்கு அழைப்பு விடுத்தமைக்கு நான் பகிரங்கமாக எதிர்ப்பு தெரிவித்தேன். ஏனென்றால் இ.தொ.காவைப் பற்றி நான் நன்கறிவேன்.

எமது சங்கத்துக்கென சில கொள்கைகள் இருப்பதை நான் எடுத்துக் கூறியும்  எமது தலைமை அதை பொருட்படுத்தவில்லை. நட்பு கொள்ளலாம் ஆனால் இணைந்து பயணிக்க முடியாது என்ற விடயத்தில் நான் உறுதியாக இருந்தேன். நான் எதிர்ப்பார்த்தது தான் இப்போது நடக்கின்றது.

தொழிலாளர் தேசிய சங்கத்துக்குள் ஊடுறுவிய இலங்கை தொழிலாளர் காங்கிரஸ் அதை சின்னாபின்னமாக சிதறடித்து விட்டது. அவர்களின் வலையில் தலைவர் திகாம்பரம் விழுந்து விட்டார். கடந்த காலங்களில் இ.தொ.கா இந்த சமூகத்துக்கு செய்த துரோகத்தனங்கள் குறித்து அவர் பேசுவதில்லை. வீடமைப்பு, சம்பள விவகாரம் , காணி உரிமை பற்றி அவர் வாய் திறப்பதில்லை. தலைநகரிலிருந்து கினிகத்தேனை வரை திகாம்பரமும் ஜீவனும் ஒன்றாகவே வருவர். கினிகத்தேனையிலிருந்து பிரிந்து வேறு வாகனங்களில் சென்று விடுவர். இந்த நாடகங்களெல்லாம் எமக்குத் தெரியும். ஆனால் அப்பாவி தொழிலாளர்களுக்குத் தெரியாது.

நாங்கள் தான் மக்களோடு மக்களாக இருக்கின்றோம். தொழிலாளர்களை குளவிகள் கொட்டினாலும், சிறுத்தைகள் தாக்கினாலும், தோட்ட நிர்வாகத்தினர் நெருக்கடிகள் கொடுத்தாலும் நாம் தான் முதலில் போய் அங்கு நிற்கின்றோம். கொழும்பிலிருந்தோ புதுக்கோட்டையிலிருந்தோ பிறகு தான் அவர்கள் வருகின்றனர். கொள்கையை விட்டுக்கொடுத்து ஏனையோரின் தாளத்துக்கு என்னால் நடனம் ஆடமுடியாது.

எனவே நான் அதிலிருந்து விலகிக்கொள்ள முடிவெடுத்தேன். என்னைப் போன்றே பலரும் தொழிலாளர் தேசிய சங்கத்தின் தலைமைத்துவத்தின் போக்கு பிடிக்காமல் வெளியேறியுள்ளனர். அவர்களை இணைத்துக்கொண்டு புதிய அமைப்பொன்றை ஜனநாயக ரீதியாக உருவாக்க முடிவெடுத்துள்ளோம்.

புதிய அமைப்பின் பெயர், நோக்கம், கொள்கைகள் , கொடி, சின்னம் பற்றிய தகவல்களை ஜனவரி மாதம் அறிவிப்போம் என்று தெரிவித்தார். இந்த நிகழ்வில் டாக்டர் நந்குமார் மற்றும் ராம் ஆகியோரும் உரையாற்றினர்.