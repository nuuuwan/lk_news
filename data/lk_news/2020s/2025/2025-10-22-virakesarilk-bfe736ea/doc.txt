பாடசாலை மாணவர்களை துஷ்பிரயோகம் செய்த குற்றவாளிக்கு எதிராக சட்ட நடவடிக்கை எடுங்கள் - சஜித்

சிறுவர்களின் உரிமைகள் தொடர்பில் கொழும்பு மஹாநாம கல்லூரியில் கற்கும் மூன்று சிறுவர்கள், குறித்த பாடசாலைக்கு பொறுப்பான தலைமைப் பாதுகாப்பு அதிகாரியால் கடந்த 4ஆம் திகதி சனிக்கிழமை பாலியல் துஷ்பிரயோகத்துக்கு உள்ளானதாக தெரிவிக்கப்படுகின்றது.

இந்த சிறுவர்களை, மருத்துவர்களிடம் அனுப்புவது குறித்தோ, இது தொடர்பான பாதுகாப்பு நிறுவனம் தொடர்பாகவோ அல்லது இந்த துஷ்பிரயோகத்தில் ஈடுபட்ட குற்றவாளிக்கு எதிராகவோ எந்த நடவடிக்கையும் இதுவரை எடுக்கப்படவில்லை என எதிர்க்கட்சித் தலைவர் இன்று (22) பாராளுமன்றத்தில் தெரிவித்துள்ளார்.

இரு ஆசிரியர்கள், இது தொடர்பில் அதிபரோடு பேசும்போது அதிபர், அந்த ஆசிரியர்களை மிரட்டியுள்ளார். இது குறித்து முறைப்பாடு பதிவு செய்ய முற்படும்போது, தமது பிள்ளைகளை நீதிமன்றங்கள் தோறும் அழைத்துச் செல்ல வேண்டிவரும் என்றும், பல ஆண்டுகளாக வழக்குகள் இழுத்தடிக்கப்படலாம் என்றும் பெற்றோர்களை பயமுறுத்தியுள்ளார்.

இந்த விவகாரம் குறித்து முறையான விசாரணையை நடத்தி, அந்த சிறுவர்களுக்கு பாதுகாப்பை பெற்றுக் கொடுக்குமாறும், இவ்விடயம் குறித்து ஆராய்ந்து பார்க்குமாறும் சஜித் பிரேமதாச வேண்டுகோள் விடுத்துள்ளார்.

குற்றவாளி மீது சட்ட ரீதியாக நடவடிக்கை எடுக்க வேண்டும். எந்த செல்வாக்குக்கும் அடிபணியாமல் விடயங்களை ஆராய்ந்து நடவடிக்கை எடுக்கவேண்டும் எனவும் எதிர்க்கட்சித் தலைவர் சஜித் பிரேமதாச தெரிவித்துள்ளார்.