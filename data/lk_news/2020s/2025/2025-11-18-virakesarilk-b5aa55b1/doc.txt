செவ்வந்தி கைது விவகாரம்: எதிர்க்கட்சியினர் குற்றச்சாட்டு – ஆனந்த விஜேபால

கொலை குற்றச்சாட்டுடன் தொடர்புடைய செவ்வந்தியை கைது செய்த பொலிஸ் அதிகாரி ரொஹான் ஓலுகல தொடர்பிலும் எதிர்க்கட்சியினர் குற்றச்சாட்டுக்களை முன்வைக்கிறார்கள்.  பாதாளக் குழுக்களுடன் தொடர்புடைய அரசியல்வாதிகளின் பெயர் விபரங்களை தடுப்புக் காவலில் வைக்கப்பட்டுள்ள செவ்வந்தி உட்பட ஏனைய தரப்பினர் குறிப்பிட்டுள்ளார்கள். வெகுவிரைவில் உரிய நடவடிக்கை எடுக்கப்படும்  என பொதுமக்கள் பாதுகாப்பு மற்றும் பாராளுமன்ற அலுவல்கள் அமைச்சர் ஆனந்த விஜேபால  தெரிவித்தார்.

பாராளுமன்றத்தில் செவ்வாய்க்கிழமை (18) நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  பாதுகாப்பு அமைச்சு மற்றும்  பொதுமக்கள் பாதுகாப்பு மற்றும் பாராளுமன்ற அலுவல்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

அரச நிதியை மோசடி செய்து நாட்டை வங்குரோத்து நிலைக்கு தள்ளிய ஊழல்வாதிகளுக்கு எதிராக இலஞ்சம் அல்லது ஊழல் பற்றிய ஆணைக்குழு கடும் சட்ட நடவடிக்கைகளை எடுக்கின்ற போது,  ஊழல்வாதிகள் அச்சமடைந்து ஆணைக்குழு மீதும், ஆணைக்குழுவின் அதிகாரிகள் மீதும்  போலியான குற்றச்சாட்டுக்களை முன்வைக்கிறார்கள்.

பொலிஸ் திணைக்களம் தற்போது சுயாதீனமாக செயற்படுகிறது .கடந்த காலங்களில் பொலிஸ் திணைக்களத்தில் எவ்வாறான அரசியல் தலையீடு காணப்பட்டது என்பதை நாட்டு மக்கள் நன்கு அறிவார்கள்.

கடந்த அரசாங்கத்தில் பொலிஸ் நிலைய பொறுப்பதிகாரிகளாக நியமிக்கப்பட்ட 182 பேரில் 180 பேர் அரசியல் பரிந்துரைகளுடன்  நியமிக்கப்பட்டார்கள் என்று முன்னாள் பொலிஸ்மா அதிபர் பகிரங்கமாக குறிப்பிட்டிருந்தார்.

பொலிஸ் திணைக்களம் சுயாதீனமாக செயற்படுகிறது. பொலிஸ் சேவையின் இடமாற்றம், பதவி உயர்வு தொடர்பில் பொலிஸ் ஆணைக்குழு சுயாதீனமான முறையில் தீர்மானம் எடுக்கிறது.  மக்களுக்கு சிறந்த சேவையாற்ற வேண்டுமாயின் பொலிஸார் சுயாதீனமாக செயற்பட வேண்டும்.

பொதுமக்கள் பாதுகாப்புக்கு  அமைச்சுக்கு இந்தாண்டு ஒதுக்கப்பட்ட 624 மில்லியன் ரூபாவில் 482 மில்லியன் ரூபா செலவழிக்கப்பட்டுள்ளது. பொலிஸாரின் நலன்பாதுகாப்பு மற்றும் சேவை வசதிகள் தொடர்பில் உரிய நடவடிக்கைகள் எடுக்கப்பட்டுள்ளன. பொலிஸ் சேவைக்கு புதிய ஆட்சேர்ப்புக்கும் அனுமதி வழங்கப்பட்டுள்ளன.அத்துடன் சேவை தரத்துக்கான கவ்வி தகைமையும் மறுசீரமைக்கப்பட்டுள்ளன.

போதைப்பொருள் மற்றும் பாதாளக் குழுக்களுக்கு எதிராக நடவடிக்கை எடுக்கும் போது எதிர்க்கட்சியினர் அந்த செயற்பாடுகளை மலினப்படுத்தும் வகையில் செயற்படுகிறார்கள்.

கொலை குற்றச்சாட்டுடன் தொடர்புடைய செவ்வந்தியை கைது செய்த பொலிஸ் அதிகாரி ரொஹான் ஓலுகல தொடர்பிலும் எதிர்க்கட்சியினர் குற்றச்சாட்டுக்களை முன்வைக்கிறார்கள்.  பாதாளக் குழுக்களுடன் தொடர்புடைய அரசியல்வாதிகளின் பெயர் விபரங்களை தடுப்புக் காவலில் வைக்கப்பட்டுள்ள செவ்வந்தி உட்பட ஏனைய தரப்பினர் குறிப்பிட்டுள்ளார்கள். வெகுவிரைவில் உரிய நடவடிக்கை எடுக்கப்படும்.

அதேபோல் பாதாள குழு உறுப்பினரான கெஹல்பத்தரே  பத்மே உள்ளிட்ட அவரது தரப்பினர் வெளிப்படுத்திய தகவல்களுக்கு அமைய  பெருமளவிலான ஆயுதங்கள் கைப்பற்றப்பட்டுள்ளன. அத்துடன் வெளிநாடுகளில் பதுங்கியுள்ள பல்வேறு குற்றச்செயல்களுடன் தொடர்புடைய 80 பேரை கைது செய்வதற்கு உரிய நடவடிக்கை எடுக்கப்பட்டு சர்வதேச பிடியாணை பிறப்பிக்கப்பட்டுள்ளது.

முழு நாடும் ஒன்றாக தொனிப்பொருளுக்கமைய போதைப்பொருளுக்கு எதிரான நடவடிக்கை தேசிய மட்டத்தில் முன்னெடுக்கப்பட்டுள்ளன.இந்த ஆண்டில் இன்றளவான காலப்பகுதியில் 20 மெற்றிக்தொன் வரையான போதைப்பொருட்கள் கைப்பற்றப்பட்டுள்ளன. போதைப்பொருள் ஒழிப்புக்கு நாட்டு மக்கள் அனைவரும் ஒத்துழைப்பு வழங்க வேண்டும் என்று வலியுறுத்துகிறேன் என்றார்.