பொருளாதார நெருக்கடிக்குப்  பின்னர் வலுவான மீட்சி 20 இலட்சமாவது சுற்றுலாப் பயணி இலங்கை வருகை

முடிந்த 10 மாதங்களில் 2 மில்லியன் சுற்றுலா பயணிகளை வரவழைத்ததன் மூலம் இலங்கையின் சுற்றுலாத்துறை சவால்களைக் கடந்து வலுவான மீட்சியைப் பதிவுசெய்துள்ளது.

2025 ஆம் ஆண்டுக்கான வெளிநாட்டு சுற்றுலாப் பயணிகளின் வருகை நேற்று முன்தினத்துடன் 2 மில்லியன் என்ற முக்கிய மைல்கல்லை எட்டியுள்ளது. நாட்டின் பொருளாதார ஸ்திரத்தன்மை மீண்டு வரும் சூழலில், உலகளாவிய ரீதியில் இலங்கை மீதான மக்களின்  ஈர்ப்பு மீண்டு வருவதை இந்த இலக்கு உறுதிப்படுத்துகிறது. இதன் மூலம், இந்த ஆண்டு இறுதிக்குள் 2.3 மில்லியன் வருகையை அடைவதற்கான இலக்கை இலங்கை வலுவாக நோக்கி நகர்வதை அவதானிக்க முடிகிறது.

வரலாற்றுச் சிறப்புமிக்க 20 இலட்சமாவது சுற்றுலாப் பயணிகளாக, பிரான்ஸ் நாட்டைச் சேர்ந்த தம்பதியினர்  கட்டுநாயக்க விமான நிலையத்தை நேற்று முன்தினம் இலங்கை வந்தடைந்தனர்.

2019 உயிர்த்த ஞாயிறு தாக்குதல்கள் மற்றும் 2022 பொருளாதார நெருக்கடிக்குப் பின்னர் இந்தச் சாதனை மிகுந்த முக்கியத்துவம் பெறுகிறது.

சுற்றுலாப் பயணிகள் வருகை அதிகரிப்பதன் மூலம், நாட்டுக்குள் டொலர் உள்வருகை பெருகி, ரூபாவின் பெறுமதி வலுப்பெற்று, நாட்டின் மொத்த உள்நாட்டு உற்பத்திக்கு (GDP) நேரடியாகப் பங்களிக்கிறது.

இலங்கையில் சுமார் 5 இலட்சம் பேர் நேரடியாகவும், 20 இலட்சம் பேர் மறைமுகமாகவும் சுற்றுலாத்துறையை நம்பி வாழ்கின்றனர். இந்தத் துறையின் நீடித்த நிலைத்தன்மை நாட்டின் பொருளாதார ஸ்திரத்தன்மைக்கு அடிப்படையாகும்.

சுற்றுலா அபிவிருத்திச் சபை  சர்வதேசப் பயணக் கண்காட்சிகளில் மேற்கொள்ளப்பட்ட தொடர்ச்சியான ஊக்குவிப்புச் செயற்பாடுகளே இந்த வளர்ச்சிக்குக் காரணம் என அதிகாரிகள் தெரிவிக்கின்றனர். அத்துடன், இந்தியா, பிரிட்டன், ரஷ்யா, சீனா மற்றும் ஜேர்மனி போன்ற முக்கிய சந்தைகளில் இருந்து வருகை அதிகரித்திருப்பது வளர்ச்சிக்கு வலுவூட்டுகிறது.

இந்த கட்டத்தில் போக்குவரத்து மேம்பாடு, உட்கட்டமைப்பு வசதி அதிகரிப்பு மற்றும் உள்நாட்டுச் சுற்றுலாத் துறையினருக்குப் பாதுகாப்பான சூழலை உறுதிசெய்வது மிக அவசியம்.

ஒரு நெருக்கடி ஏற்படும்போது உடனடியாக முடங்கிவிடும் அபாயம் கொண்ட இத்துறையைத் தொலைநோக்குத் திட்டங்களுடன் பாதுகாப்பது நாட்டின் பொருளாதார நலனுக்கு இன்றியமையாதது என்பதனை வல்லுநர்கள் சுட்டிக்காட்டுகின்றனர்.