ඉරාන තෙල් ලංකාවට දුන් සමාගම් 2කට ඇමෙරිකාවෙන් සම්බාධක

ඉරාන ද්‍රව පෙට්‍රෝලියම් ගෑස් ශ්‍රී ලංකාවට නැව්ගත කිරීමට පහසුකම් සැලසූ සමාගම් දෙකක් ඇතුළු ඉරානයේ තෙල් හා ඛනිජ රසායනික වෙළෙඳාමට සම්බන්ධ පුද්ගලයන්, ආයතන සහ නැව් 50 කට ආසන්න ප්‍රමාණයක් ඉලක්ක කර ගනිමින් ඇමෙරිකානු රාජ්‍ය දෙපාර්තමේන්තුව පසුගියදා සම්බාධක පැනවූවේය.

ඇමෙරිකානු රාජ්‍ය දෙපාර්තමේන්තුව සම්බාධක පනවා ඇති සමාගම් දෙක වන්නේ ස්ලෝගල් එනර්ජි ඩීඑම්සීසී සහ මාර්කන් වයිට් ට්‍රේඩිං යන සමාගම්ය.

එලෙස සම්බාධක පනවමින් ඇමෙරිකානු රාජ්‍ය දෙපාර්තමේන්තුව ප්‍රකාශ කර සිටියේ මෙම පාර්ශව ඉරානයට ඇමෙරිකානු ඩොලර් බිලියන ගණනක් උපයා දීමට වක්‍රාකාරයෙන් දායක වී තිබෙන බවත් ඉරාන තෙල් හා ඛනිජ රසායනික වෙළෙඳාම අඩපණ කිරීම සඳහා ඊට සම්බන්ධ පාර්ශ්වයන්ට සම්බාධක පනවන බවත්ය.

ඇමෙරිකානු රාජ්‍ය දෙපාර්තමේන්තුවට අනුව චීනයට සම්බන්ධකම් ඇති ස්ලෝගල් එනර්ජි ඩීඑම්සීසී සහ මාර්කන් වයිට් ට්‍රේඩිං යන සමාගම් ඉරාන ද්‍රව පෙට්‍රෝලියම් ගෑස් ශ්‍රී ලංකාවට සපයා ඇත.

එම සමාගම් දෙකට සම්බාධක පැනවීම මගින් මෙරට ආනයනකරුවන්ට සිය ඇණවුම් ලබාගැනීමේදී ප්‍රමාදයකට හෝ පිරිවැය ඉහළ යාමකට මුහුණදීමට සිදුවනු ඇති බවත් ඉන් සැපයුම්දාමයට බාධා එල්ල වනු ඇති බවත් ඇමෙරිකානු රාජ්‍ය දෙපාර්තමේන්තුව පෙන්වා දී තිබේ.

රාජ්‍ය දෙපර්තමේන්තු වාර්තාවට අනුව පසුගිය වසරේදී මාර්කන් වයිට් ට්‍රේඩිං සමාගම ස්ලෝගල් එනර්ජි ඩීඑම්සීසී හරහා ඩොලර් මිලියන ගණනක ඉරාන ද්‍රව පෙට්‍රෝලියම් ගෑස් මෙරට අලෙවි කිරීමට හා නැවුගත කිරීමට පහසුකම් සපයා ඇත.

පසුගිය වසරේදී සහ මෙම වසරේදී ශ්‍රී ලංකාව සහ බංග්ලාදේශය වෙනුවෙන් ස්ලෝගල් එනර්ජි සමාගම ඩොලර් මිලියන ගණනක ඉරාන ද්‍රව පෙට්‍රෝලියම් ගෑස් මිලදී ගෙන ඇති බවත් ඒවා ශ්‍රී ලංකාව සහ බංග්ලාදේශය වෙත ළඟාවී ඇති බවත් එම වාර්තාවේ දැක්වේ.

ස්ලෝගල් එනර්ජි ඩීඑම්සීසී සහ මාර්කන් වයිට් ට්‍රේඩිං වෙත ඇමෙරිකානු රාජ්‍ය දෙපාර්තමේන්තුව සම්බාධක පැනවූ සිවුවැනි අවස්ථාව මෙය වෙයි.