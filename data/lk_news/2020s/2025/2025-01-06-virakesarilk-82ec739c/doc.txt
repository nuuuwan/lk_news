இசை ரசிகர்கள் கொண்டாடும் நடிகை ஸ்ருதிஹாசனின் குரலில் வெளியான 'இட்ஸ் எ பிரேக் அப் டா'

தமிழின் முன்னணி நட்சத்திர நடிகரான ஜெயம் ரவி நடிப்பில் தயாராகி இருக்கும்  'காதலிக்க நேரமில்லை' எனும் திரைப்படத்தில் இடம்பெற்ற 'இட்ஸ் எ பிரேக் அப் டா 'எனும் பாடலும், பாடலுக்கான லிரிக்கல் வீடியோவும் வெளியாகி, இசை ரசிகர்களின் கவனத்தை ஈர்த்திருக்கிறது. இந்த இதன் காரணமாக இந்தப் பாடல் வெளியான குறுகிய கால அவகாசத்திற்குள் ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்திருக்கிறது.

இயக்குநர் கிருத்திகா உதயநிதி இயக்கத்தில் உருவாகி வரும்' காதலிக்க நேரமில்லை 'எனும் திரைப்படத்தில் ஜெயம் ரவி, நித்யா மேனன், யோகி பாபு, வினய் ராய் , டி ஜே பானு, லால் , லக்ஷ்மி ராமகிருஷ்ணன், மனோ , வினோதினி,  ரோஹன் சிங் உள்ளிட்ட பலர் நடித்திருக்கிறார்கள்.

கேவ்மிக் ஆரே ஒளிப்பதிவு செய்திருக்கும் இந்த திரைப்படத்திற்கு 'இசைப்புயல்' ஏ. ஆர். ரஹ்மான் இசையமைத்திருக்கிறார். ரொமான்டிக் காமெடி ஜேனரிலான இந்த திரைப்படத்தை ரெட் ஜெயன்ட் மூவிஸ் நிறுவனம் தயாரித்திருக்கிறது.

இம்மாதம் 14-ஆம் திகதி பொங்கல் திருநாளன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தில் இடம் பெற்ற 'நாம சேர்ந்து கட்டி வெச்ச காதல் மாளிக ..' எனத் தொடங்கும் பாடலும், பாடலுக்கான லிரிக்கல் வீடியோவும் வெளியிடப்பட்டிருக்கிறது.

இந்தப் பாடலை பாடலாசிரியர் சினேகன் எழுத, பின்னணி பாடகர் ஆர்.கே. ஆதித்யா மற்றும் பின்னணி பாடகியும், நடிகியுமான ஸ்ருதிஹாசன் ஆகியோர் இணைந்து பாடியிருக்கிறார்கள். காதலர்களுக்கு இடையே உண்டாகும் பிரேக் அப் எனும் உணர்வை மையப்படுத்திய இந்த பாடலின் வரிகளும், அதற்கான இசையும் எல்லா காதலர்களையும் கவர்ந்திருப்பதால் பெரும் வரவேற்பினை பெற்றிருக்கிறது.