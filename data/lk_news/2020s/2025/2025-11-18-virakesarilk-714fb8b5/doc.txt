சர்வதேச மீனவ தினம் 2025 : ‘Aqua Planet’ சர்வதேச கண்காட்சிக்கு அமைச்சரவை அங்கீகாரம்

சர்வதேச மீனவ தினத்திற்கு இணையாக உத்தேச ‘Aqua Planet – Srilanka, International Expo – 2025’ சர்வதேச கண்காட்சியை நடாத்துவதற்காக அமைச்சரவை அங்கீகாரம் அளித்துள்ளது.

2025.11.17 அன்று இடம்பெற்ற அமைச்சரவைக் கூட்டத்தில் எட்டப்பட்ட அமைச்சரவை முடிவுகளை அறிவிக்கும் ஊடகவியலாளர் மாநாடு இன்று செவ்வாய்க்கிழமை (18) ஊடக அமைச்சில் இடம்பெற்றது.

‘இலங்கை அலங்கார மீன்கள்’ மற்றும் ‘சீ பூட் பியெஸ்டா’ போன்ற தேசிய கண்காட்சிகளுக்கு அப்பால் சென்று உலகளாவிய மீன்பிடி தொழில்வாண்மையாளர்கள், ஆராய்ச்சியாளர்கள், தொழில் முயற்சியாளர்கள் மற்றும் அத்துறையில் ஆர்வங் காட்டுகின்றவர்களை இணைத்துக் கொண்டு நடாத்தப்படும் ‘Aqua Planet – Srilanka, International Expo – 2025’ சர்வதேச கண்காட்சி – 2025 நவம்பர் மாதம் 21 ஆம் திகதி தொடக்கம் 23 ஆம் திகதி வரை கொழும்பு தாமரைக் கோபுர வளாகத்தில் நடாத்துவதற்கு திட்டமிடப்பட்டுள்ளது.

இக்கண்காட்சியில் மீன்பிடி வளங்கள், நீரியல் உயிரின வளர்ப்பு, பதனிடல்; செயலாக்குநர்கள், ஏற்றுமதியாளர்கள் மற்றும் அலங்கார மீன் வளர்ப்பாளர்கள் மூலம் இலங்கையின் நீரியல் வளங்களை மேலோச்சுவதற்கும், பேண்தகு நிலைமை, புத்தாக்கம், வர்த்தகம், கல்வி மற்றும் நீலப் பொருளாதாரம் (சமுத்திரப் பொருளாதாரம்) கோட்பாட்டுத் தொனிப்பொருட்களின் கீழ் விசேட கவனம் செலுத்துவதற்கும் எதிர்பார்க்கப்படுகின்றது.

அத்துடன், சமுத்திரப் பாதுகாப்புப் பற்றிய கல்வியியலாளர்களின் கலந்துரையாடல், பேண்தகு தொழிநுட்பக் கண்காட்சி, வியாபார இணக்க அமர்வுகள் மற்றும் கடல் உணவுத் தயாரிப்புக்களில் சுழற்சிப் பொருளாதார உள்ளீடுகள் போன்ற தலைப்புக்கள் தொடர்பான செயலமர்வுகளை நடாத்துவதற்கும் திட்டமிடப்பட்டுள்ளது.

அதற்கமைய, பேண்தகு நடைமுறைகளை பாரம்பரிய துறைகளில் சேர்த்துக்கொண்டு இலங்கை இதுவரையில் பயன்படுத்தாத நீலப் பொருளாதார (சமுத்திர பொருளாதார) வாய்ப்புக்கள் மூலம் நாட்டின் பொருளாதார வெளியீடுகளை அதிகரிக்கின்ற வாய்ப்புக்கள் மீது அதிக கவனம் செலுத்தப்படும்.

அதற்கமைய, உத்தேச ‘‘Aqua Planet – Srilanka, International Expo – 2025’ சர்வதேச கண்காட்சியை நடாத்துவதற்காக கடற்றொழில், நீரியல் வளங்கள் மற்றும் கடல் வளங்கள் அமைச்சர் சமர்ப்பித்துள்ள யோசனைக்கு அமைச்சரவை அங்கீகாரம் வழங்கியுள்ளது.