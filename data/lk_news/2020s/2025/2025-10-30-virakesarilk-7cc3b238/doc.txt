சேத்தன் சீனு நடித்திருக்கும் 'வள்ளுவன்' திரைப்படத்தின் இசை, முன்னோட்டம் வெளியீடு

தெலுங்கின் பிரபலமான நட்சத்திர நடிகரும், தமிழில் விஷால் நடிப்பில் வெளியான 'நான் சிகப்பு மனிதன்' படத்தின் மூலம் அறிமுகமான நடிகர் சேத்தன் சீனு கதையின் நாயகனாக அதிரடி எக்சன் வேடத்தில் நடித்திருக்கும் 'வள்ளுவன்' எனும் திரைப்படத்தின் இசை மற்றும் முன்னோட்டம் வெளியீட்டு விழா சென்னையில் சிறப்பாக நடைபெற்றது.

இயக்குநர் சங்கர் சாரதி இயக்கத்தில் உருவாகியுள்ள 'வள்ளுவன்' எனும் திரைப்படத்தில் சேத்தன் சீனு, ஆஷ்னா ஜாவேரி, மறைந்த நடிகர் மனோபாலா, சாய் தீனா, தீபா, ராமச்சந்திரன், கராத்தே ராஜா, ராஜ சிம்மன், மீசை ராஜேந்திரன் உள்ளிட்ட பலர் நடித்திருக்கிறார்கள்.

சுரேஷ் பாலா ஒளிப்பதிவு செய்திருக்கும் இந்த திரைப்படத்திற்கு அஸ்வத் இசையமைத்திருக்கிறார். கொமர்சல் என்டர்டெய்னராக தயாராகி இருக்கும் இந்த திரைப்படத்தை ஆறுபடை புரொடக்‌ஷன்ஸ் நிறுவனம் சார்பில் தயாரிப்பாளர் ஷைல் குமார் தயாரித்திருக்கிறார்.

அனைத்து பணிகளும் நிறைவடைந்து வெளியீட்டிற்காக காத்திருக்கும் இந்த திரைப்படத்தின் இசை மற்றும் முன்னோட்ட விழா சென்னையில் நடைபெற்றது. இந்நிகழ்வில் இயக்குநர்கள் ஆர். கே. செல்வமணி, ஆர் வி உதயகுமார், பேரரசு, தயாரிப்பாளர் கே. ராஜன், நடிகர் விஜய் விஷ்வா , நடிகை கோமல் சர்மா ஆகியோர் சிறப்பு அதிதிகளாக பங்கு பற்றினர்.‌

படத்தைப் பற்றி இயக்குநர் பேசுகையில், '' சட்டத்தை தங்களது கைகளில் வைத்துக் கொண்டிருப்பவர்கள் தவறு செய்தால் அவர்களுக்கு யார் தண்டனை கொடுப்பது? என்ற வினாவை எழுப்பி இதனால் பாதிக்கப்பட்ட ஒருவரின் வலியையும், வேதனையையும் விவரிப்பது தான் இப்படத்தின் திரைக்கதை. ஏழை எளிய மக்கள் நாளாந்தம் சந்திக்கும் வாழ்வியல் தொடர்பான வலிகள் தான் இப்படத்தின் மையப்புள்ளி'' என்றார்.