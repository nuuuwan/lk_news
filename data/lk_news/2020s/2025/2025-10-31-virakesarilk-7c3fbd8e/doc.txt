“கணேமுல்ல சஞ்சீவ” படுகொலை ; இஷாரா செவ்வந்திக்கு உதவிய சட்டத்தரணி தொடர்ந்து பொலிஸ் தடுப்பு காவலில் வைத்து விசாரணை!

“கணேமுல்ல சஞ்சீவ” படுகொலையுடன் தொடர்புடைய இஷாரா செவ்வந்திக்கு துப்பாக்கியை மறைத்து வைக்க  ‘தண்டனைச் சட்டக்கோவை’ நூலை வழங்கிய குற்றச்சாட்டில் கைதுசெய்யப்பட்ட பெண்  சட்டத்தரணியை மேலும் 90 நாட்கள் பொலிஸ் தடுப்பு காவலில் வைத்து விசாரணை செய்யவுள்ளதாக குற்றப் புலனாய்வு திணைக்கள அதிகாரிகள், கொழும்பு பிரதான நீதவான் அசங்க எஸ் போதரகமவுக்கு இன்று வெள்ளிக்கிழமை (31) அறிவித்துள்ளனர்.

இதன்போது நீதிமன்றில் ஆஜரான குற்றப் புலனாய்வு திணைக்கள அதிகாரிகள்,  குநித்த பெண் சட்டத்தரணி பாதாள உலக கும்பலைச் சேர்ந்தவர்களுடன் நெருங்கிய தொடர்புகளை பேணி வந்துள்ளார். எனவே “கெஹெல்பத்தர பத்மே” என்பவர் குறித்த சட்டத்தரணிக்கு பணம் வழங்கி உள்ளரா என்பது தொடர்பில் விசாரணைகள் முன்னெடுக்கப்படவுள்ளதாக நீதிமன்றில் அறிவித்துள்ளனர்.

அத்துடன், குறித்த சட்டத்தரணியின் வங்கி கணக்குகளை சோதனையிட்டு அவர் குற்றச் செயல்களுக்கு உடந்தையாக இருந்துள்ளாரா என்பது தொடர்பில் விசாரணைகள் முன்னெடுக்கப்படவுள்ளதாகவும் குற்றப் புலனாய்வு திணைக்கள அதிகாரிகள்,  நீதிமன்றில் அறிவித்துள்ளனர்.

கொழும்பு, புதுக்கடை நீதிமன்றத்துக்குள் கடந்த பெப்ரவரி மாதம் 19 ஆம் திகதி பாதாள உலக கும்பலைச் சேர்ந்த “கணேமுல்ல சஞ்சீவ” என்பவர் படுகொலை செய்யப்பட்ட சம்பவத்துடன் தொடர்புடைய இஷாரா செவ்வந்தி நாட்டை விட்டு தப்பிச் சென்று தலைமறைவாக இருந்த நிலையில் நேபாளத்தில் வைத்து ஒக்டோபர் 14 ஆம் திகதி கைதுசெய்யப்பட்டு பின்னர் ஒக்டோபர் 15 ஆம் திகதி நாடு கடத்தப்பட்டதையடுத்து பொலிஸ் தடுப்பு காவலில் வைக்கப்பட்டுள்ளார்.

இவ்வாறு பொலிஸ் தடுப்பு காவலில் வைக்கப்பட்டுள்ள இஷாரா செவ்வந்தியிடம் நடத்தப்பட்ட விசாரணைகளின் அடிப்படையில், பிஸ்டல் ரக துப்பாக்கியை மறைத்து வைப்பதற்கு ‘தண்டனைச் சட்டக்கோவை’ நூலை வழங்கியதாக கூறப்படும் பெண் சட்டத்தரணி கடவத்தை பிரதேசத்தில் வைத்து கடந்த செவ்வாய்க்கிழமை (28) கைதுசெய்யப்பட்ட நிலையில் நீதிமன்ற உத்தரவின் கீழ் பொலிஸ் தடுப்பு காவலில் வைத்து விசாரணைக்கு உட்படுத்தப்பட்டு வருகின்மை குறிப்பிடத்தக்கது.