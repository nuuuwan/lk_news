யாதும் அறியான் - திரைப்பட விமர்சனம்

நடிகர்கள் : தினேஷ், பிரானா, ஆனந்த் பாண்டி, ஷியாமள், தம்பி ராமையா, அப்பு குட்டி மற்றும் பலர்.

புதுமுகங்கள் - சிறிய முதலீட்டில் தயாரான படம் - விஜயின் அரசியல் சார்ந்த போஸ்டர் - என எதிர்ப்பார்ப்பை ஏற்படுத்திய 'யாதும் அறியான்' ரசிகர்களை கவர்ந்ததா? இல்லையா? என்பதை தொடர்ந்து காண்போம்.

தினேசும்- பிரானாவும் காதலர்கள். தினேஷ் தன் காதலியான பிரானாவுடன்  தனிமையில் உல்லாசமாக இருக்க விரும்புகிறார். அதற்கான முயற்சியும் செய்கிறார். ஆனால் காதலி பிரானா உறுதியாக மறுத்து விடுகிறார். இதை தன் நண்பனான ஆனந்த் பாண்டியிடம் சொல்ல.. ஆனந்த் பாண்டி ஒரு திட்டத்தை தீட்டுகிறார்.

அதன்படி ஆனந்த் பாண்டி -அவரது காதலி சியாமள்-  தினேஷ் -பிரானா - என நான்கு பேரும் காட்டுப்பகுதிக்கு சுற்றுலா செல்கிறார்கள். இதற்காக அந்த அடர்ந்த வனத்தில் இருக்கும் சொகுசு பங்களாவில் தங்குகிறார்கள்.

பிறந்தநாள் காணும் பிரானாவிற்கு அவர் எதிர்பாராத பரிசை வழங்கி இன்ப அதிர்ச்சி கொடுக்கிறார் தினேஷ். பிறகு மீண்டும் தன் விருப்பத்தை சொல்ல ஒரு கட்டத்தில் தட்ட முடியாமல் சம்மதம் தெரிவிக்கிறார் பிரானா. இருவரும் உடலுறவு கொண்ட பிறகு தினேஷிற்கு பிரானா பெரும் அதிர்ச்சியை அளிக்கிறார்.

அதை எதிர்கொள்ள தயங்கும் தினேஷ் அந்த அதிர்ச்சியில் இருந்து காப்பாற்றுமாறு தன் நண்பனை நண்பனையும், அவரது காதலியையும் அழைக்க அவர்களுக்கு அதிர்ச்சி அளிக்கிறார் தினேஷ்.  அதன் பிறகு தினேஷ்  ஆண்டில் மாற்றம் ஏற்பட்டதை அறிந்து அதிர்ச்சி அடைகிறார். இப்படி கதாபாத்திரங்களும், பார்வையாளர்களும் அதிர்ச்சி அடைவதன் பின்னணி என்ன? என்பதை  விவரிப்பது தான் இப்படத்தின் கதை.

அப்பாவி - கொலைக்காரப் பாவி என இரண்டு வேடத்திலும் தினேஷ் கச்சிதமாக பொருந்துகிறார். ஆனால் அழும் காட்சியில் தான் நான் புதுமுகம் என்பதை நிரூபிக்கிறார்.

தினேஷின் காதலியாக நடித்திருக்கும் பிரானாவை விட, தினேஷின் நண்பர் ஆனந்த் பாண்டியின் காதலியாக நடித்திருக்கும் சியாமள் கவர்ச்சியில் கலக்குகிறார்.

ஒரு குறும்படத்திற்கான கன்டென்ட்டை முழு நீள திரைப்படமாக உருவாக்க முயற்சித்து.. அதற்கான கன்டென்ட்டை உருவாக்காமல் படத்தை வழங்கி இருப்பது. இயக்குநரின் படைப்பு ரீதியான பற்றாக்குறை அப்பட்டமாக பிரதிபலிக்கிறது.

சிறிய முதலீட்டு திரைப்படம் என்றாலும் அப்புக்குட்டி மற்றும் தம்பி ராமையா தொடர்பான காட்சியின் நீளம் ரசிகர்களை சோதிக்கிறது. போனையும் மீறி கொட்டாவி வருகிறது.

நாயகன் தினேஷ் மனநல மருத்துவரான தம்பி ராமையாவை சந்தித்து தனக்கு ஏற்பட்ட அனுபவத்தை விவரிப்பதும்.. அதன் பிறகு நடப்பதும் தெளிவை விட குழப்பத்தையே உண்டாக்குகிறது.

ஒளிப்பதிவாளர் எல் டி - இசையமைப்பாளர் தர்ம பிரகாஷ் சிறிய முதலீட்டு திரைப்படங்களுக்கான தரத்தை வழங்கியிருக்கிறார்கள்.

எளிமையான மூலக்கதை - திரில்லர் ஜேனர் - டைம் ட்ராவல் - விஜய் அரசியல் என கலந்துகட்டி உருவாக்கப்பட்ட பலவீனமான திரைக்கதை ஒரு குறிப்பிட்ட ரசிகர்களை மட்டுமே சென்றடைகிறது.‌