நுவரெலியாவில் அலைமோதும் சுற்றுலா பயணிகள் கூட்டம்

நாடு முழுவதிலுமிருந்து உள்நாட்டு மற்றும் வெளிநாட்டு சுற்றுலாப் பயணிகளின் வருகை காரணமாக, இயற்கை எழில் சூழ்ந்த நுவரெலியா நகரம் தற்போது பெரும் பரபரப்புடன் காணப்படுகிறது. விடுமுறைகள் மற்றும் பாடசாலை விடுமுறை காரணமாக இந்த வருகை அதிகரித்துள்ளது.

வார இறுதி மற்றும் பாடசாலை விடுமுறைகளையொட்டி, நுவரெலியாவில் உள்ள பல பிரபலமான சுற்றுலாத் தலங்களை நோக்கிப் படையெடுக்கும் பயணிகளின் எண்ணிக்கை நாளுக்கு நாள் அதிகரித்து வருகிறது. இதன் காரணமாக, நகரில் உள்ள உணவகங்கள் மற்றும் தங்கும் விடுதிகள் அனைத்தும் முழுமையாக நிரம்பியுள்ளன.

நுவரெலியாவுக்கு வரும் சுற்றுலாப் பயணிகளில் பெரும்பாலானோர், கிரிகரி ஏரிக்கரையில் நடைபெறும் களியாட்ட நிகழ்வுகள், சைக்கிள் சவாரி, படகு சவாரி மற்றும் குதிரைச் சவாரி போன்ற பொழுதுபோக்குகளில் ஆர்வம் காட்டுகின்றனர். குறிப்பாக, படகு சவாரியில் அதிக நாட்டம் செலுத்துகின்றனர். ஏரிக்கரையின் அழகிய காட்சிகளை ரசிப்பதற்கான சந்தர்ப்பமும் அவர்களுக்கு வழங்கப்பட்டுள்ளது.

ஒவ்வொரு தொடர் விடுமுறை காலத்திலும் உள்நாட்டு மற்றும் வெளிநாட்டு சுற்றுலாப் பயணிகள் நுவரெலியாவுக்கு வருகை தந்து தமது பொழுதைக் கழிப்பது வழமை. இதனால், சுற்றுலாப் பகுதிகள் மிகுந்த சுறுசுறுப்புடன் காணப்படுகின்றன.

இவ்வாறு வருகை தரும் பயணிகளுக்குத் தேவையான தங்குமிடம், உணவு உள்ளிட்ட அனைத்து வசதிகளையும் பூர்த்தி செய்வதில் நுவரெலியாவில் உள்ள தனியார் ஹோட்டல் உரிமையாளர்கள் தீவிரமாக ஈடுபட்டு வருகின்றனர். இதனால், நுவரெலியாவின் சுற்றுலாத் துறை பெரும் முன்னேற்றம் கண்டுள்ளது.