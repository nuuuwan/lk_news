சொந்த மண்ணில் சோடைபோனது இந்தியா உலக டெஸ்ட் சம்பியன்ஷிப் தரவரிசையில் 5ஆம் இடத்திற்கு பின்தள்ளப்பட்டது

தென் ஆபிரிக்காவுக்கு எதிரான 2 போட்டிகள் கொண்ட டெஸ்ட் தொடரில் முழுமையாக தோல்வி அடைந்து சொந்த மண்ணில் சோடை போன இந்தியா, ஐசிசி உலக டெஸ்ட் சம்பியன்ஷிப் தரவரிசையில் 5ஆம் இடத்திற்கு பின்தள்ளப்பட்டது.

துடுப்பாட்ட வீரர்களுக்கு சிரமத்தைக் கொடுத்த கொல்கத்தா ஈடன் கார்ட்ன்ஸ் விளையாட்டரங்கில் 30 ஓட்டங்களால் தென் ஆபிரிக்காவிடம் தோல்வி அடைந்த இந்தியா, குவாஹாட்டியில் இன்று நிறைவடைந்த இரண்டாவது டெஸ்ட் போட்டியில் 408 ஓட்டங்களால் படுதோல்வி அடைந்தது.

டெஸ்ட் கிரிக்கெட் வரலாற்றில் ஓட்டங்கள் ரீதியில் இந்தியா அடைந்த மிகப் பெரிய தோல்வி இதுவாகும்.

போட்டியின் கடைசி நாளான இன்றைய தினம் புதிய விளையாட்டரங்கில் விரல் விட்டு எண்ணக்கூடிய பார்வையாளர்கள் மத்தியில் சைமன் ஹாமரின் சுழற்பந்துவீச்சில் இந்திய அணி 140 ஓட்டங்களுக்கு சுருண்டு தோல்வி  அடைந்தது.

கடந்த 25 வருடங்களில் இந்திய மண்ணில் தென் ஆபிரிக்கா ஈட்டிய முதலாவது டெஸ்ட் தொடர் வெற்றி இதுவாகும். அத்துடன் கடந்த 12 மாதங்களில் இந்தியா அடைந்த இரண்டாவது  டெஸ்ட்  தொடர் தோல்வி இதுவாகும்.

2024 நவம்பர் மாதம் ஆரம்பமாகி 2025 ஜனவரி மாதம் நிறைவடைந்த 5 போட்டிகள் கொண்ட போடர் - காவஸ்கர் கிண்ண டெஸ்ட் கிண்ண தொடரில் அவுஸ்திரேலிய மண்ணில் இந்தியா 1 - 3 என்ற ஆட்டங்கள் வித்தியாசத்தில் தோல்வி அடைந்திருந்தது.

இந்தத் தோல்வி பெரும் ஏமாற்றம் அளிப்பதாக இந்திய அணியின் பதில் அணித் தலைவர் ரிஷாப் பான்ட் தெரிவித்தார்.

'ஓர் அணியாக நாங்கள் இன்னும் சிறப்பாக செயற்பட்டிருக்வேண்டும். தென் ஆபிரிக்க வீரர்கள் சிறப்பாக விளையாடி பெருமை அடைந்தார்கள். அவர்கள் முழுத் தொடரிலும் ஆதிக்கம் செலுத்தினர். இந்தத் தொடரில் இழைத்த தவறுகளைத் திருத்திக்கொண்டு அதனைப் ஒரு படிப்பினையாகக் கொண்டு அடுத்து வரும் போட்டிகளில் சிறப்பாக செயல்படுவோம்' என ரிஷாப் பான்ட் மேலும் தெரிவித்தார்.

இந்தத் தொடரில் துடுப்பெடுத்தாடிய நான்கு இன்னிங்ஸிலும் முதலாவது டெஸ்டில் உபாதைக்குள்ளாகி ஓய்வு பெற்ற ஷுப்மான் கில் நீங்கலாக சகல விக்கெட்களையும் இழந்த இந்தியாவின் அதிகபட்ச மொத்த எண்ணிக்கை இரண்டாவது டெஸ்ட் போட்டியில் முதல் இன்னிங்ஸில் பெறப்பட்ட 201 ஓட்டங்களாகும்.

இந்திய அணியின் தோல்விக்கு தனிப்பட்ட யார் மீதும் பழி சுமத்த முடியாது என தலைமைப் பயிற்றுநர் கௌதம் கம்பீர் தெரிவித்தார்.

கௌதம் கம்பீர் தலைமைப் பயிற்றுநரான பின்னர் இந்தியா 18 டெஸ்ட் போட்டிகளில் 10இல் தோல்வி அடைந்துள்ளது.

செயதியாளர்களுடனான சந்திப்பில் பேசிய அவர், 'தென் ஆபிரிக்காவுக்கு எதிரான 0 - 2 என்ற தொடர் தோல்விக்கு அணியில் உள்ள ஒவ்வொருவரும் பொறுப்பேற்கவேண்டும். அனைவர் மீதும் பழி சுமத்தப்படலாம். ஆனால், அது என்னிடம் இருந்துதான் தொடங்கும்' என்றார்.

'தனிப்பட்ட வீரர்களையோ வீரர்களின் அடி தெரிவுகளையோ குறை கூற முடியாது. ஒருபோதும் தனிநபரை குறை கூற மாட்டேன். நாம் இன்னும் சிறப்பாக விளையாட வேண்டும். சுருக்கமாக சொல்லின் எமது அணி எப்போதும் கற்றுக்கொள்ளும் அணி. இந்திய டெஸ்ட் அணியைப் பொறுத்தமட்டில் இந்த அணி உயரிய இடத்துக்கு செல்வதற்கான நிலைமாற்றக் காலத்தில் இருப்பதை அனைவரும் ஒப்புக்கொள்ளவேண்டும்' எனவும் அவர் தெரிவித்தார்.