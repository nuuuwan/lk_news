யெல்லோ - திரைப்பட விமர்சனம்

நடிகர்கள் : பூர்ணிமா ரவி, வைபவ் முருகேசன், சாய் பிரசன்னா, நமீதா கிருஷ்ணமூர்த்தி, லீலா சாம்சன், வினோதினி வைத்தியநாதன் மற்றும் பலர்.

யூடியூப் மற்றும் பிக் பொஸ் நிகழ்ச்சி மூலம் டிஜிட்டல் திரை ரசிகர்களிடத்தில் பிரபலமானவரும், 'ட்ராமா' எனும் படத்தின் மூலம் குணச்சித்திர நடிகையாகவும் ஜொலித்த நடிகை பூர்ணிமா ரவி கதையின் நாயகியாக நடித்திருக்கும் 'யெல்லோ' திரைப்படம் - ரசிகர்களுக்கு நல்லதொரு அனுபவத்தை வழங்கியதா? இல்லையா? என்பதை தொடர்ந்து காண்போம்.

ஆதிரை( பூர்ணிமா ரவி) - சந்தோஷ் ( சாய் பிரசன்னா) இருவரும் சிறிய வயதில் இருந்தே நட்புடனும், புரிதலுடனும் பழகி வருகிறார்கள். இதில் சந்தோஷின் கனவு இந்தியாவின் புகழ்பெற்ற தனியார் கல்வி நிறுவனத்தில் கல்வி பயின்று, வெளிநாட்டில் வேலை வாய்ப்பை பெற்று, உயர்தரமான வாழ்க்கையை வாழ வேண்டும் என்பதாக இருக்கிறது. இதற்கு முதலில் சம்மதம் தெரிவிக்கும் ஆதிரை- எதிர்பாராத விதமாக அவருடைய தந்தையின் உடல் நலம் பாதிக்கப்படுவதால் வேறு வழி இன்றி குடும்பத்தை வழி நடத்தும் பொறுப்பை ஏற்றுக் கொள்கிறார். இதனால் இவருக்கும், சந்தோஷிற்கும் முரண்பாடு உண்டாகிறது. சந்தோஷ்- ஆதிரையை கை கழுவி விட்டு, வேறொரு பெண்ணை காதலித்து திருமணமும் செய்து கொள்கிறார். இதனால் கடும் மன உளைச்சலுக்கு ஆளாகும் ஆதிரை ஒரு புள்ளியில் தன் இயல்பை தொலைத்து விட்டோமோ..!? என்ற தவிப்பில் தந்தையிடம் பகிர்ந்து கொள்ள ... தந்தையோ 'உனக்கான வாழ்வியலை.. உன் இயல்பை.. நீ தான் அதிரடியாகவோ..  திருட்டுத்தனமான பயணங்களின் ஊடாகவோ மீட்டெடுத்து கொள்ள வேண்டும்' என்ற ஆலோசனையை முன்மொழிகிறார்.  அந்தத் தருணத்திற்கு ஆறுதல் அளிக்கும் வகையினதான அந்த ஆலோசனையை தீவிரமாக எடுத்துக்கொண்டு, குடும்ப உறுப்பினர்களிடம் எந்த விவரத்தையும் சொல்லாமல்.. எதையும் திட்டமிடாமல் தன் இயல்பை மீட்டெடுப்பதற்கான - இந்த பிரபஞ்சம் அடுத்த நொடியில் ஒளித்து வைத்திருக்கும் விவரிக்க இயலாத அனுபவத்தை உண்டாக்கும் புதிரான தருணங்களை தேடி பயணம் மேற்கொள்கிறார். அந்த பயணத்தில் அவருக்கு கிடைத்த அனுபவம் எம்மாதிரியாக இருந்தது? அவரால் தன்னை மீட்டெடுக்க முடிந்ததா ?இல்லையா? என்பதை விவரிப்பது தான் 'யெல்லோ' படத்தின் கதை.

மன அழுத்தத்திற்கு ஆளாகும் பெண்கள் திட்டமிடாத பயணத்தை மேற்கொள்வதன் மூலம் உளவியல் ரீதியிலான வலிமையை மேம்படுத்திக் கொள்வதுடன் தங்களது இயல்பை மீட்டெடுக்க இயலும் என்ற ஒரு நடைமுறை சார்ந்த ஆலோசனையை முன் வைத்திருப்பதால் இயக்குநரை பாராட்டலாம். ஆனால் எட்டு நாட்கள் வரை நீடிக்கும் ஒரு தற்காலிகமான பயணத்தில் அறிமுகமற்ற ஒரு இளைஞரின் அறிமுகம்- நட்பு- தோழமை- தோளில் சாய்ந்து கொள்ளும் அளவிற்கான நெருக்கம் - ஆகியவை கிடைக்கும் என விவரித்திருப்பது நெருடல்.

'உன்னை வீக்காக்குற பவர இன்னொருத்தனுக்கு கொடுக்காதே' என யோசிக்க வைக்கும் ஆலோசனையை முன் வைக்கும் தொடர்பில் இருக்கும் அந்நியரான சாய்( வைபவ் முருகேசன்) இடம் ஆதிரை நெருக்கமாவது.. ??

'ஒரு டைம்ல வாழ்க்கைய திரும்பிப் பாத்தா... நம்ம வாழ்க்கைல நாமளே இருக்க மாட்டோம் . சோ ஃபைண்ட் யுவர் செல்ஃப்' என்பதன் மூலம் ஆண்களும், பெண்களும் தங்களுக்கான வாழ்க்கையில் புதிரான அனுபவத்தை பயணத்தின் மூலம் ஏற்படுத்திக் கொள்ளுங்கள் என இயக்குநர் விவரித்திருப்பது வரவேற்கத்தக்கது.

ஆதிரை எனும் கதாபாத்திரத்தில் ஒட்டுமொத்த கதையையும் தன் தோளில்  சுமந்திருக்கும் நடிகை பூர்ணிமா ரவி - பல தருணங்களில் தன்னுடைய நுட்பமான நடிப்புத் திறனை வெளிப்படுத்தி ரசிகர்களை எளிதாக வசப்படுத்துகிறார்.

சாய எனும் கதாபாத்திரத்தில் நடித்திருக்கும் நடிகர் வைபவ் முருகேசன் - இன்றைய இளைஞர்களின் பெரும்பான்மையானவர்களின் குணாதிசயத்தை வெளிப்படுத்துவதால்.. ரசிகைகளிடம் ஒரு தாக்கத்தை ஏற்படுத்துகிறார்.

ஆதிரையின் பயணத்தில் அவருடைய தோழியாக நடித்திருக்கும் நடிகை நமீதா கிருஷ்ணமூர்த்தி- பயணத்தில் சந்திக்கும் லீலா சாம்சன் - ஆகியோர் திரைக்கதையின் சுவாரசியத்திற்கு தங்களுடைய பங்களிப்பை சிறப்பாக வழங்கி இருக்கிறார்கள்.

பயணத்தை முதன்மை படுத்திய இந்த படத்தின் திரைக்கதைக்கு முதுகெலும்பாக அமைந்து ரசிகர்களுக்கு உற்சாகத்தை அளித்திருக்கிறது ஒளிப்பதிவும் ... ஒளிப்பதிவாளரின் கடின உழைப்பும்...

பல்வேறு சூழல்களை எதிர்கொண்டு வாழ்க்கையை அதன் போக்கில் வாழ வேண்டும் அப்போதுதான் எமக்கான சுய அடையாளத்தை பெற்று வாழ இயலும் என்பதை சில பல குறைகளுடன் சொன்னதற்காக படக்குழுவினரை பாராட்டலாம்.

யெல்லோ என்பது வண்ணத்தை குறித்தாலும்... வெகுஜன மக்களின் கவனத்தை எளிதில் வசீகரிக்கும் வண்ணம் என்பதும் , அது போன்றதொரு கவனத்தை ஒவ்வொரு பயணமும் உங்களுக்கு அளிக்கும் என உணர்த்தி இருப்பதும் ரசிக்கத்தக்கது.