இந்த ஆண்டில் இதுவரை 40,633 டெங்கு தொற்றாளர்கள் அடையாளம் ; 22 பேர் உயிரிழப்பு!

இந்த ஆண்டின் ஜனவரி முதல் நேற்று திங்கட்கிழமை (20) வரையான காலப்பகுதியில் நாடு முழுவதும் 40,633 டெங்கு நோயாளர்கள் அடையாளம் காணப்பட்டிருப்பதாகவும் 22 பேர் உயிரிழந்துள்ளதாகவும் தெரிவிக்கப்படுகிறது.

இன்று செவ்வாய்க்கிழமை (21) ஊடக சந்திப்பில் கலந்துகொண்ட தேசிய டெங்கு கட்டுப்பாட்டுப் பிரிவின் சமூக மருத்துவ நிபுணர் பிரஷீலா சமரவீர இதனை தெரிவித்துள்ளார்.

கொழும்பு, கம்பஹா, களுத்துறை, கண்டி, காலி, மாத்தறை, யாழ்ப்பாணம், மட்டக்களப்பு, குருநாகல், இரத்தினபுரி மற்றும் கேகாலை ஆகிய 11 மாவட்டங்கள் டெங்கு நோய் பரவுவதற்கான அதிக ஆபத்துள்ள மாவட்டங்களாக அடையாளம் காணப்பட்டுள்ளன.

பாடசாலைகள், அரச நிறுவனங்கள், மத ஸ்தலங்கள் மற்றும் கைவிடப்பட்ட கட்டடங்கள்  போன்ற பகுதிகளே டெங்கு நுளம்புகள் அதிகமாக இனப்பெருக்கம் செய்யும் இடங்களாக அடையாளம் காணப்பட்டுள்ளன.

எனவே, நுளம்பு இனப்பெருக்கத்தை தடுக்கும் வகையில், சுற்றுப்புறங்களை சுத்தமாக வைத்திருக்குமாறு டெங்கு கட்டுப்பாட்டுப் பிரிவின் சமூக மருத்துவ நிபுணர் பிரஷீலா சமரவீர பொதுமக்களுக்கு வேண்டுகோள் விடுத்துள்ளார்.

இரண்டு நாட்களுக்கு மேல் காய்ச்சல் நீடித்தால், உரிய மருத்துவரின் ஆலோசனையை நாடுமாறும், தேவையான சிகிச்சைகளை உடனடியாக பெற்றுக்கொள்ளுமாறும் பொதுமக்களுக்கு அவர் அறிவுறுத்தியுள்ளார்.