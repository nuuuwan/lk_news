நடிகர் விஜய் தேவரகொண்டா நடிக்கும் 'கிங்டம்' படத்தின் முன்னோட்டம் வெளியீடு

தமிழ் ரசிகர்களுக்கும் நன்கு அறிமுகமான தெலுங்கு திரையுலகின் முன்னணி நட்சத்திர நடிகரான விஜய் தேவரகொண்டா கதையின் நாயகனாக நடித்திருக்கும் 'கிங்டம்' எனும் திரைப்படத்தின் முன்னோட்டம் வெளியிடப்பட்டிருக்கிறது.

இயக்குநர் கௌதம் தின்னனூரி இயக்கத்தில் உருவாகியுள்ள ' கிங்டம் படத்தில் விஜய் தேவரகொண்டா, சத்ய தேவ், பாக்ய ஸ்ரீ போர்சே ஆகியோர் முக்கிய கதாபாத்திரங்களில் நடித்திருக்கின்றனர்.

ஜோமோன் டி. ஜோன் மற்றும் கிரீஷ் கங்காதரன் ஆகியோர் இணைந்து ஒளிப்பதிவு செய்திருக்கும் இந்த திரைப்படத்திற்கு அனிருத் இசையமைத்திருக்கிறார்.

எக்சன் என்டர்டெய்னராக தயாராகி இருக்கும் இந்த திரைப்படத்தை ஸ்ரீ காரா ஸ்டுடியோஸ்- சிதாரா என்டர்டெயின்மென்ட்- ஃபோர்ச்சூன் ஃபோர் சினிமாஸ்- ஆகிய நிறுவனங்கள் இணைந்து தயாரித்திருக்கிறது.

எதிர்வரும் 31 ஆம் திகதி முதல் உலகம் முழுவதும் பட மாளிகையில் தமிழ், தெலுங்கு, மலையாளம், கன்னடம், இந்தி ஆகிய இந்திய மொழிகளில் பான் இந்திய திரைப்படமாக வெளியாகும் இந்த திரைப்படத்தின் முன்னோட்டம் வெளியிடப்பட்டிருக்கிறது.

இதில் கதை சம்பவங்கள் இலங்கையிலும் நடைபெறுவது போல் அமைக்கப்பட்டிருப்பதால்  ரசிகர்களிடத்தில் பெரும் எதிர்பார்ப்பை ஏற்படுத்தி இருக்கிறது. இதன் காரணமாகவே இந்த படத்தின் தமிழ் பதிப்பின் முன்னோட்டம் வெளியான குறுகிய கால அவகாசத்திற்குள் ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்து வருகிறது.