நடிகர் லிங்கேஷ் நடிக்கும் 'காயல் ' படத்தின் இசை மற்றும் முன்னோட்டம் வெளியீடு

நடிகர் லிங்கேஷ் - நடிகை அனு மோல் முதன்மையான வேடங்களில் நடித்திருக்கும் காயல் எனும் திரைப்படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது.  இந்நிகழ்வில் இயக்குநர்கள் அஜயன் பாலா - மித்ரன் ஜவகர் - மீரா கதிரவன் வரைகலை நிபுணர் டிராஸ்ட்கி மருது ஆகியோர் சிறப்பு அதிதிகளாக பங்கு பற்றினர்.

எழுத்தாளர் தமயந்தி இயக்கத்தில் உருவாகியுள்ள 'காயல்' எனும் திரைப்படத்தில் லிங்கேஷ், அனு மோல், ஐசக், ஸ்வாதகா உள்ளிட்ட பலர் நடித்திருக்கிறார்கள். கார்த்திக் ஒளிப்பதிவு செய்திருக்கும் இந்த திரைப்படத்திற்கு ஜஸ்டின் இசையமைத்திருக்கிறார். நெய்தல் மனிதர்களின் வாழ்வியலை யதார்த்தமாக விவரித்து இருக்கும் இந்த திரைப்படத்தை ஜே ஸ்டுடியோ நிறுவனம் சார்பில் தயாரிப்பாளர் ஜேசு. சுந்தரமாறன் தயாரித்திருக்கிறார்.

இப்படத்தின் இசை வெளியீட்டு விழாவில் பங்கு பற்றி பேசிய தயாரிப்பாளர் ஜேசு. சுந்தர மாறன், '' சமூக மாற்றத்திற்கு வித்திடும் எழுத்தாளர்கள் - ஓவியர்கள்/ சிற்பிகள் - இசை கலைஞர்கள் ஆகிய மூவரையும் போற்றுவேன். எழுத்துகளை வாசிப்பதில் தனித்துவமான பிரியம் கொண்டவன். அதேபோல் நம் உலகம் குழந்தைகள் - பெண்கள் - இசை  ஆகிய மூன்று விடயங்கள் இன்றி இயங்காது. இதனால் இப்படத்தின் கதையை கேட்டவுடன் தயாரிக்க வேண்டும் என்ற எண்ணம் ஏற்பட்டது. நல்லதொரு திரையரங்க அனுபவத்தை வழங்குவோம் என நம்புகிறேன்'' என்றார்.