மோசடிகள் உறுதி செய்யப்பட்டால் சம்பந்தப்பட்டவர்களுக்கு எதிராக நடவடிக்கை எடுக்கப்படும் ;  பிமல் ரத்நாயக்க

யாழ் மாவட்டத்தின் வடமராட்சி கிழக்கில் பருத்தித்துறை – மருதங்கேணி வீதியின் தற்போதைய நிலைமைகளை பார்க்கையில், கடந்த காலங்களில் அந்த வீதி அபிவிருத்தி செய்யப்படும் போது ஊழல் மோசடிகள் இடம்பெற்றிருக்கலாம். மோசடிகள் உறுதி செய்யப்பட்டால் சம்பந்தப்பட்டவர்களுக்கு எதிராக நடவடிக்கை எடுக்கப்படும் என்றும் போக்குவரத்து, நெடுஞ்சாலைகள் நகர அபிவிருத்தி அமைச்சரும், சபை முதல்வருமான பிமல் ரத்நாயக்க  தெரிவித்தார்.

பாராளுமன்றத்தில் வெள்ளிக்கிழமை (14)  நடைபெற்ற அமர்வில்  இலங்கை தமிழரசுக் கட்சியின் யாழ். மாவட்ட பாராளுமன்ற உறுப்பினரான எஸ்.சிறீதரனால் நிலையியல் கட்டளை 27ஃ2இன் கீழ்  முன்வைத்த கேள்விகளுக்கு பதிலளிக்கையில் மேற்கண்டவாறு குறிப்பிட்டார்.

யாழ்ப்பாண மாவட்டத்தின் போக்குவரத்து நடவடிக்கைகளில் மிகவும் பின்தங்கிய பிரதேசமாக உள்ள வடமராட்சி கிழக்கிற்கான தரைவழிப்பாதை போக்குவரத்து மிகவும் சீர்கெட்ட நிலையிலுள்ளது.

பருவ மழைக்காலமும் தொடங்கியுள்ள இந்நேரம் பருத்தித்துறை, நாகர்கோயில் குடத்தனை, செம்பியன்பற்று,மருதங்கேணி, தாழையடி, உடுத்துறை, கட்டைக்காடு, வெற்றிலைக்கேணி, புல்லாவெளி, மண்டலாய் பிள்ளையார் ஆலயம் வரையிலான பிரதான வீதி மிகவும் பாழடைந்துள்ளது.

2015 2019 ஆண்டு காலப்பகுதியில் இவ்வீதிக்கு நிதி ஒதுக்கப்பட்டு 'காப்பற்'வீதியாக செப்பனிடப்பட்டது. விதி அபிருத்தி அதிகார சபைக்குச் சொந்தமான இவ்வீதி அதிகாரிகளின் நேர்த்தியான திட்டமிடல்இ மேற்பார்வை இல்லாமல் செப்பனிடப்பட்டு ஐந்து வருடத்திற்குள்ளேயே பாவிக்கப்பட முடியாத வீதியாக உள்ளது. என்பதை அமைச்சர் அறிவாரா?

இதனால் இவ்வீதியின் மொத்த நீளம் எத்தனை கிலோமீற்றர் ? இவ்வீதிக்கு ஒதுக்கப்பட்ட நிதி எவ்வளவு? ஐந்து ஆண்டுகளுக்குள் இவ்வதி இவ்வாறு சீர்கெட்டதற்கான காரணம் என்ன? இதற்கு பின்னால் பிழைவிட்டவர்களுக்கான நடவடிக்கை என்ன? இந்த வீதி தொடர்பில் நடைபெற்ற ஊழல் தொடர்பாக பூரண விசாரணை ஒன்று நடாத்தப்படுமா? இவ்வீதி மக்கள் பாவிக்ககூடிய வகையில் 'காப்பற்' வீதியாக எப்போ திருத்தம் செய்து வழங்கப்படும்? என்று கேள்வியெழுப்பினார்.

இதற்கு பதிலளித்த அமைச்சர் பிமல் ரத்நாயக்க, வடமாராச்சி கிழக்கு பிரதேசத்தில் வீதி அபிவிருத்தி அதிகார சபைக்கு கீழான இரண்டு வீதிகள் உள்ளன. இப்போது பருத்தித்துறை – மருதங்கேணி பி370 வீதியின் ஒரு பகுதி மாத்திரமே சேதமடைந்த நிலையில் காணப்படுகின்றது.

சேதமடைந்த குறித்த பகுதி 2016 -2017 காலப்பகுதியில் மகநெகும நிறுவனத்தால் அபிவிருத்தி செய்யப்பட்டுள்ளது. அவற்றில் பல இடங்கள் தற்போது சேதமடைந்த நிலையில் இருக்கின்றன. வீதியின் அடியில் காணப்படும் மண்தட்டுக்களால் வீதி சேதமடைந்துள்ளதாக அடையாளம் காணப்பட்டுள்ளது.

இது தொடர்பில் தற்போது உள்ளக நிதி மதிப்பீடு பிரிவினால் ஆரம்பப்பட்ட ஆய்வுகள் நடத்தப்படுகின்றன. அதன் இறுதி அறிக்கைகள் கிடைக்கப்பெற்ற பின்னர் சம்பந்தப்பட்டவர்களுக்கு எதிராக நடவடிக்கை எடுக்கப்படும். அத்துடன் அந்த வீதியின் அபிவிருத்தி பணிகளுக்காக ஜனவரியில் இருந்து நிதி ஒதுக்கப்பட்டுள்ளது. வீதி உடைந்துள்ளமையை பார்க்கும் போது ஊழல் நடந்துள்ளதாக புரிந்து கொள்ளக் கூடியதாக உள்ளது என்றார்.