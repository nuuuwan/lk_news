மன்னார் மக்களை எதிர்த்து அடாவடியாக காற்றாலை திட்டத்தை முன்னெடுக்கவேண்டாம்  - ரவிகரன்

தேசிய மக்கள் சக்தி அரசாங்கம் மன்னார் மாவட்ட மக்களை எதிர்த்துக்கொண்டு அடாவடித்தனமாக காற்றாலை மின்உற்பத்தித் திட்டத்தை முன்னெடுக்கக் கூடாதென வன்னி மாவட்ட நாடாளுமன்ற உறுப்பினர் துரைராசா ரவிகரன் தெரிவித்துள்ளார்.

எனவே மன்னார் மக்கள் ஏற்றுக்கொள்ளாத காற்றாலை மின்உற்பத்தி திட்டத்தினை உடனடியாக நிறுத்துமாறும் வேண்டுகோள் விடுத்துள்ளார்.

மன்னார்த்தீவில் மின்உற்பத்திக்கோபுரங்கள் அமைப்பதை நிறுத்தக்கோரி மன்னார்மக்கள் இன்றுடன் 55ஆவது நாளாகத் தொடர்போராட்டத்தில் ஈடுபட்டுவருகின்றனர். இந்நிலையில் மக்களின் எதிர்ப்பினால் இடைநிறுத்திவைக்கப்பட்டிருந்த காற்றாலை மின் உற்பத்தி திட்டத்தினை அரசாங்கம் மக்களின் விருப்பத்திற்குமாறாக மீள முன்னெடுக்கும் செயற்பாட்டில் ஈடுபட்டுள்ளதாக அறியமுடிகின்றது.

அந்தவகையில் மன்னார்தீவினுள் சவுத்பார், தாழ்வுபாடு மற்றும் கொன்னையன்குடியிருப்பு தொடக்கம் நடுக்குடாவரையான பகுதிகளிலுமாக 20மெகாவோட் மற்றும் 50மெகாவோட் கொள்திறன்களைக்கொண்ட மொத்தம் 14 காற்றாலை மின் உற்பத்திக்கோபுரங்களை மக்களின் விருப்பிற்கு மாறாக நிறுவுவதற்கு அரசாங்கம் துரித நடவடிக்கைகளை மேற்கொண்டுவருவதாக அறிகின்றோம்.

குறிப்பாக கடந்த ஓகஸ்ட் மாதம் 13ஆம் திகதி மன்னார் மாவட்டத்தைச் சேர்ந்த பிரதிநிதிகள் மற்றும் வன்னிமாவட்ட நாடாளுமன்றஉறுப்பினர்கள் உள்ளடங்கலான குழுவினர் ஜனாதிபதி அவர்களைச் சந்தித்து குறித்த காற்றாலைத்திட்டம் மன்னார்தீவில் முன்னெடுக்கப்படக் கூடாதெனக் கோரியிருந்தோம். இந்நிலையில் குறித்த காற்றாலைத்திட்டம் தொடர்பில் மக்களுக்குத் தெளிவுபடுத்துவதெனவும், அதுவரை காற்றாலைத்திட்டத்தினை இடைநிறுத்துவதெனவும் தீர்மானிக்கப்பட்டது.

அதனைத்தொடர்ந்து கடந்த 05.09.2025அன்று மன்னார்தீவிலுள்ள சாந்திபுரம், தாழ்வுபாடு, தோட்டவெளி, ஓலைத்தொடுவாய், பேசாலை ஆகியபகுதிகளில் கூட்டங்கள் ஒழுங்குசெய்யப்பட்டு வலுசக்தி அமைச்சர் குமார ஜெயக்கொடி தலைமையிலான குழுவினர் மக்களுக்கு காற்றாலைத்திட்டம் தொடர்பில் தெளிவுபடுத்தும் செயற்பாடுகளை முன்னெடுத்தனர்.

இதன்போது அனைத்து இடங்களிலும் மக்களால் காற்றாலைத்திட்டத்திற்கு கடுமையான எதிர்ப்பு வெளியிடப்பட்டது. அதிலும் குறிப்பாகபேசாலையில் கூட்டத்தினை நடாத்த முடியாத அளவில் மக்கள் மிகவும் கடுமையாகத் தமது எதிர்ப்பினை வெளியிட்டிருந்ததை இச்சந்தர்ப்பத்தில் குறிப்பிட்டுச்சொல்ல விரும்புகின்றேன். இதனைத்தொடர்ந்து இம்மாதம் 19ஆம்திகதி மன்னார்மாவட்ட மக்கள் பெருமளவில் ஒன்றுதிரண்டு ஜனாதிபதி செயலகத்திற்கு முன்பாகவும் தமது எதிர்ப்பு ஆர்ப்பாட்டத்தினை மேற்கொண்டிருந்தனர்.

மன்னார் மக்கள் காற்றாலை மின் உற்பத்தித் திட்டத்திற்கு எதிரானவர்களில்லை. அவர்கள் மன்னார்தீவினுள் மக்கள்குடியிருப்புப் பகுதிகளுக்குள் காற்றாலை மின்உற்பத்திக் கோபுரங்கள் அமைப்பதையே எதிர்க்கின்றனர்.

குறிப்பாக 32 கிலோமீற்றர் நீளமும், 04கிலோமீற்றர்வரையான அகலமுடைய குறைந்தளவு நிலப்பரப்பினைக்கொண்ட மன்னார்தீவில் ஏற்கனவே 30காற்றாலை மின்உற்பத்திக்கோபுரங்கள் அமைக்கப்பட்டுள்ளன.

இந்நிலையில் மேலதிகமாக காற்றாலை மின்உற்பத்திக் கோபுரங்கள் அமைக்கப்பட்டால் மன்னார்த்தீவினுள் மக்கள் வாழமுடியாதநிலை ஏற்படும் என்பது அந்த மக்களின் கருத்தாகவுள்ளது.

இதுதவிர வங்காலை, நறுவிலிக்குளம் ஆகியஇடங்களில் 06 காற்றாலை மின் உற்பத்திக்கோபுரங்கள் அமைக்கப்பட்டுள்ளதுடன், மன்னார் மாவட்டத்தில் மொத்தமாக 36காற்றாலை மின் உற்பத்திக்கோபுரங்கள் ஏற்கனவே அமைக்கப்பட்டுள்ளன.

எனவே நாட்டின் பொருளாதாரத்திற்கும், நாட்டின் மின்சாரத் தேவைக்கும், மீள் புதுப்பிக்கத்தக்க சக்திக்கான இலக்கினை அடைவதற்கும் ஏற்கனவே பங்களிப்பினை நல்கியுள்ளதாக அந்த மக்கள் கருதுகின்றனர்.

இத்தகையசூழலில் மன்னாரில் இடைநிறுத்திவைக்கப்பட்டிருந்த குறித்த காற்றாலைத்திட்டத்தினை உடனடியாக மீள முன்னெடுக்குமாறு ஜனாதிபதியின் செயலாளர் வலுசக்திஅமைச்சினையும், மன்னார் மாவட்ட செயலகத்தையும் அறிவுறுத்தியுள்ளதாக அறியக்கிடைக்கின்றது. எனவே மக்களின் வாழ்க்கையைப் பாதிக்கின்ற, மக்கள் ஏற்றுக்கொள்ளாத இத்திட்டத்தினை, மக்களின் விருப்பத்திற்குமாறாக அடாவடித்தனமாக வலிந்து ஏற்படுத்த முனைவது பொருத்தமற்ற செயற்பாடாகும். ஆகவே மக்கள் ஏற்றுக்கொள்ளாத இக் காற்றாலைத் திட்டத்தினை உடனடியாக தடுத்து நிறுத்துமாறு இவ் உயரிய சபையின் ஊடாக உரியவர்களைக் கோருகின்றேன்.

மேலும் தேசிய மக்கள் சக்தி அரசாங்கம் மன்னார் மாவட்ட மக்களை எதிர்த்துக்கொண்டு இந்த காற்றாலைத்திட்டத்தை செயற்படுத்தவேண்டாமெனவும் மீண்டும் மீண்டும் வலியுறுத்திக் கேட்டுக்கொள்கின்றேன் என்றார்.