வாழ்க்கைச் செலவை கருத்திற்கொண்டு வரவு செலவுத் திட்டத்தில் அரச ஊழியர்களின் சம்பள அதிகரிப்பு மேற்கொள்ளப்படும் - அமைச்சர் மஹிந்த ஜயசிங்க தெரிவிப்பு

இம்முறை வரவு செலவுத் திட்டத்தில் அரசாங்க ஊழியர்களின் சம்பளத்தை குறிப்பிடத்தக்க அளவில் அதிகரிப்பதற்கு தீர்மானிக்கப்பட்டுள்ளதுடன் அந்த தொகை தொடர்பில் தற்போது தெரிவிக்க முடியாது. தற்போது நிலவும் வாழ்க்கைச் செலவை கவனத்திற் கொண்டு அந்த சம்பள அதிகரிப்பு மேற்கொள்ளப்படும்  என தொழில் பிரதி அமைச்சர் மஹிந்த ஜயசிங்க தெரிவித்தார்.

பாராளுமன்றத்தில் வியாழக்கிழமை (09) வாய்மூல விடைக்கான கேள்வி நேரத்தின்போது ரவி கருணாநாயக்க எம்பி எழுப்பிய கேள்வி ஒன்றுக்குப் பதிலளிக்கும் போதே இவ்வாறு தெரிவித்தார்.

ரவி கருணாநாயக்க தனது கேள்வியின்போது, அரசாங்க ஊழியர்களின் ஓய்வூதியம் மற்றும்  சம்பளத்தை திட்டமிட்டபடி  அதிகரித்தால் சர்வதேச நாணய நிதியத்தின் நிபந்தனை மீறப்படும். அந்த நிபந்தனையின் படி 100க்கு 20 வீதத்தையே செலவிட முடியும். அதனை அரசாங்கம் ஏற்றுக் கொண்டுள்ளது.   அவ்வாறிருக்க சம்பள அதிகரிப்பை அரசாங்கம் எவ்வாறு மேற்கொள்ளும் என கேட்கிறேன் என்றார்

சர்வதேச நாணய நிதியத்துடன் எங்களுக்கு  எந்தவொரு சிக்கலும் இதுவரை ஏற்படவில்லை. அந்த வகையில் அரச ஊழியர்களுக்கான சம்பள அதிகரிப்புக்கும் எந்த பாதிப்பும் ஏற்படாது. அத்துடன் சம்பள அதிகரிப்பை மேற்கொள்ளக்கூடாது என சர்வதேச நாணய நிதியம்  எவ்விடத்திலும் தெரிவிக்கவில்லை.

நாட்டில் ஊழியர்கள் உழைக்கும் போது செலுத்தும் வரியை குறைக்குமாறு  வேலை நிறுத்தப் போராட்டம் மற்றும் ஆர்ப்பாட்டங்களை மேற்கொண்ட போது  முன்னாள் ஜனாதிபதி ரணில் விக்கிரமசிங்க அதனை சர்வதேச நாணய நிதியத்திடம் சென்று கலந்துரையாடுமாறு தெரிவித்தார்.

எனினும் அந்த வரியை ஒரு இலட்சத்து 50 ஆயிரம் ரூபா என்ற மட்டத்திற்கு கொண்டுவர எமது அரசாங்கம் முடிவெடுத்தது. அதேபோன்று இந்த சம்பள அதிகரிப்பு தொடர்பிலும் சர்வதேச நாணயத்துடன் எந்த சிக்கலும் ஏற்படாது என்பதை உறுதியாக கூற முடியும்.

அதன் போது குறுக்கிட்ட ரவி கருணாநாயக்க எம்பி,  அவ்வாறானால் அரசாங்க ஊழியர்களுக்கு 25000 ரூபா சம்பள அதிகரிப்பு வழங்கப்படுமா? என கேட்டதற்கு பிரதி அமைச்சர் பதிலளிக்கையில்,

பொதிக்குள் என்ன இருக்கிறது என்பதை பார்ப்பதற்கு இப்போது அவசரப்பட வேண்டாம். 25,000 ரூபா இல்லாவிட்டாலும் தற்போதைய வாழ்க்கைச் செலவுக்கு ஏற்ப அந்த சம்பள அதிகரிப்பு வழங்கப்படும்.

முன்னாள் ஜனாதிபதி ரணில் விக்கிரமசிங்க  கடந்த வருடம் செப்டம்பர் 4ஆம் திகதிக்கு முன்னர் தபால் மூல வாக்களிப்புக்கு முன்னர் அரசாங்க ஊழியர்களின் வாக்குகளை இலக்காகக் கொண்டு அவர்களது சம்பளம் தொடர்பில் அமைச்சரவையில் தீர்மானம் எடுத்தார்.

எனினும் அரசாங்க ஊழியர்கள் அந்த தபால் மூல வாக்களிப்பில் அவருக்கு சிறந்த பதிலை வழங்கினர். அந்த வகையில் அரசாங்க ஊழியர்களை ஏமாற்ற முடியாது என்பதை குறிப்பிட வேண்டும்.

25,000 ரூபா சம்பள அதிகரிப்பு என்பது முன்னாள் ஜனாதிபதி ரணில் விக்ரமசிங்க தெரிவித்த விடயம். அதனை எம்மால் ஏற்றுக் கொள்ள முடியாது. இரண்டு வருடங்களுக்கு மேல்  ஜனாதிபதியாக இருந்த காலத்தில் அவர் அதனை செய்யவில்லை எனறார்.