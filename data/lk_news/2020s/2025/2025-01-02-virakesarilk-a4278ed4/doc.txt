வீதி விதிமுறைகளை மீறிய 5,415 பேருக்கு எதிராக நடவடிக்கை

பண்டிகை காலத்தை முன்னிட்டு நாடளாவிய ரீதியில் முன்னெடுக்கப்பட்டு வரும் விசேட போக்குவரத்து கண்காணிப்பு நடவடிக்கைக்கு அமைய மதுபோதையில் வாகனம் செலுத்தியமை உள்ளிட்ட போக்குவரத்து வீதி விதிமுறைகளை மீறிய குற்றச்சாட்டில் 5,415 சாரதிகளுக்கு எதிராக சட்ட நடவடிக்கை எடுக்கப்பட்டுள்ளது.

அத்தோடு வீதி விபத்துக்களை தடுக்கும் வகையில் விசேட கண்காணிப்பு  நடவடிக்கைகள் தொடர்ச்சியாக முன்னெடுக்கப்படும். ஆகையால் பொதுமக்களும், சாரதிகளும் வீதி விதிமுறை சட்டங்களை முறையாக பின்பற்றுமாறு பொலிஸார் வலியுறுத்தியுள்ளனர்.

பண்டிகை காலங்களில் ஏற்படும் வீதி விபத்துக்களை தடுக்கும் வகையில் பொலிஸாரினால் விசேட கண்காணிப்பு  நடவடிக்கைகள் பதில் பொலிஸ் மா அதிபர் பிரியந்த வீரசூரியவின் பணிப்புரைக்கு அமைய நாடளாவிய ரீதியில் கடந்த 23 ஆம் திகதி முதல் முன்னெடுக்கப்பட்டு வருகிறது.

இதற்கமைய நேற்று புதன்கிழமை (1) காலை 6 மணி முதல் இன்று வியாழக்கிழமை (2) காலை 6 மணி வரையிலான நிறைவடைந்த 24 மணித்தியாலங்களில் மேற்கொள்ளப்பட்ட  விசேட போக்குவரத்து கண்காணிப்பில் மதுபோதையில் வாகனம் செலுத்திய குற்றச்சாட்டின் பேரில் 509 பேருக்கு எதிராக சட்ட நடவடிக்கை எடுக்கப்பட்டுள்ளது.

அத்தோடு கவனக்குறைவாகவும் அபாயகரமாகவும் வாகனம் செலுத்திய  29 சாரதிகள், அதிக வேகத்தில் வாகம் செலுத்திய 59 சாரதிகள், விதி மீறல்களில் ஈடபட்ட 762 சாரதிகள், சாரதி அனுமதிபத்திர உரிமை மீறல் தொடர்பில் 345 சாரதிகள் மற்றும் ஏனைய போக்குவரத்து விதிமீறல்களுடன் தொடர்புடைய 7,264  சாரதிகள் உள்ளடங்களாக  5,415 சாரதிகளுக்கு எதிராக சட்டநடவடிக்கை எடுக்கப்பட்டுள்ளதாக பொலிஸ்  ஊடகப் பேச்சாளர் சிரேஷ்ட பொலிஸ் அத்தியட்சகர் சட்டத்தரணி புத்திக மனதுங்க தெரிவித்தார்.

கடந்த சில நாட்களாக வீதி விபத்துக்கள் அதிகரித்துள்ள நிலையில், அதனை  தடுக்கும் வகையில் இந்த போக்குவரத்து நடவடிக்கை மேற்கொள்ளப்பட்டுள்ளது. வீதி விபத்துக்களை தடுக்கும் வகையில் விசேட கண்காணிப்பு  நடவடிக்கைகள் தொடர்ச்சியாக முன்னெடுக்கப்படும்.  பொதுமக்களும், சாரதிகளும் வீதி விதிமுறை முறையாக பின்பற்றுமாறும் பொலிஸார் மேலும் வலியுறுத்தியுள்ளனர்.