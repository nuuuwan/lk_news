அடுத்த ஆண்டு மார்ச் மாதத்தில் வெளியாகும் 'ராக்கிங் ஸ்டார்' யாஷின் 'டாக்ஸிக் : எ ஃபேரி டேல் ஃபார் குரோன்- அப்ஸ்'

கே ஜி எஃப் 'படத்தின் மூலம் பான் இந்திய நட்சத்திர நடிகராக உயர்ந்த யாஷ் கதையின் நாயகனாக முதன்மையான வேடத்தில் நடித்திருக்கும் 'டாக்ஸிக் : எ ஃபேரி டேல் ஃபார் குரோன் அப்ஸ்' எனும் திரைப்படம் ஏற்கனவே அறிவித்தபடி அடுத்த ஆண்டு மார்ச் மாதம் 19 ஆம் திகதியன்று வெளியாகிறது என படக் குழுவினர் உறுதிப்படுத்தி உள்ளனர்.

நடிகையும், இயக்குநருமான கீது மோகன் தாஸ் இயக்கத்தில் உருவாகி வரும் 'டாக்ஸிக் 'எனும் திரைப்படத்தில் யாஷ், நயன்தாரா ,கியாரா அத்வானி , தாரா சுதாரியா , ஹூமா குரேஷி, ருக்மணி வசந்த், டொவினோ தாமஸ், அக்ஷய் ஓபராய் உள்ளிட்ட பலர் நடித்திருக்கிறார்கள். ராஜீவ் ரவி ஒளிப்பதிவு செய்து வரும் இந்த திரைப்படத்தை கே வி என் புரொடக்ஷன் நிறுவனம் சார்பில் தயாரிப்பாளர் வெங்கட் கே. நாராயணா தயாரிக்கிறார்.

இந்தத் திரைப்படத்தின் படப்பிடிப்பு நிறைவடைந்து தற்போது படப்பிடிப்புக்கு பிந்தைய தொழில்நுட்ப பணிகள் விறுவிறுப்பாக நடைபெற்று வருகிறது. இந்நிலையில் இந்த திரைப்படம் ஏற்கனவே அறிவித்தபடி அடுத்த ஆண்டு மார்ச் மாதம் 19 ஆம் திகதியன்று வெளியாகும் என உற்சாகமாக படக்குழுவினர் அறிவித்துள்ளனர்.

இதனிடையே இந்தத் திரைப்படம் மார்ச் 19 ஆம் திகதியன்று வெளியாகாது என திரையுலக வணிகர்கள் எதிர்பார்த்திருந்த நிலையில்.. அன்றைய திகதியில் வெளியாகும் என அறிவிக்கப்பட்டிருந்த பொலிவுட் திரைப்படமான 'லவ் அண்ட் வார்' தங்களுடைய வெளியீட்டை தள்ளி வைத்ததால்... அந்த திகதியில் யாஷ் நடிக்கும் 'டாக்ஸிக்' திரைப்படம் வெளியாகிறது என திரையுலக வணிகர்கள் தெரிவித்திருக்கிறார்கள் என்பது குறிப்பிடத்தக்கது.