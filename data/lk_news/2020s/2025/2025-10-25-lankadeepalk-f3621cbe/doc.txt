සුර්වී යාල් දේවියේ ගිය නියාමක අත්අඩංගුවට

යාපනය සිට කොළඹ කොටුව දක්වා ධාවනය වූ යාල් දේවී දුම්රියේ ප්‍රධාන දුම්රිය නියාමකවරයා රාජකාරී වෙලාවේ මත්පැන් පානය කිරීමේ චෝදනාවක් සම්බන්ධයෙන් දුම්රිය දෙපාර්තමේන්තුවේ අනුරාධපුර දුම්රිය ආරක්ෂක නිලධාරීන් විසින් අනුරාධුරය දුම්රිය ස්ථානයේ දී අද (25)  අත්අඩංගුවට ගනු ලැබීය.

මෙසේ අත්අත්අඩංගුවට ගෙන ඇත්තේ මව්න්ට්මෙරි දුම්රිය නිවාස, බොරැල්ල පදිංචි 44 හැවිරිදි දුම්රිය නියාමකවරයෙකි.

යාපනය සිට කොළඹ කොටුව දක්වා ධාවනය වෙමින් තිබූ මෙම දුම්රිය මෙදින 2.30 පමණ අනුරාධපුර දුම්රිය ස්ථානයට ළඟාවී තිබුණි.

එහිදි අනුරාධපුර  දුම්රිය ස්ථානයේ දුම්රිය ස්ථානාධිපතිවරයාට මොහු බිමත්ව සිටින බවට දැනගැනීමෙන් පසුව දුම්රිය ස්ථානයේ දුම්රිය ආරක්ෂක නිලධාරීන් දැනුවත් කර ඔහු මත්පැන් පානය කර සිටීම හේතුවෙන් අත්අඩංගුවට ගෙන ඇත.

දුම්රිය ආරක්ෂක නිලධාරීන් විසින් අත්අඩංගුවට ගත් දුම්රිය නියාමක වරයාව අධිකරණ වෛද්‍ය නිලධාරිවරයා වෙත ඉදිරිපත් කිරිමෙන් අනතුරැව  අනුරාධපුර දුම්රිය ස්ථානයේ දුම්රිය නියාමකවරුන්ගේ විවේකි නිවස්නය වෙත යොමුකර තිබේ.

මේ සම්බන්ධයෙන් දුම්රිය දෙපාර්තමේන්තුව විසින් ඉදිරි විමර්ශන සිදුකර එම නිලධාරියා සම්බන්ධයෙන් විනය ක්‍රියාමාර්ග ගැනීමට කටයුතු කරන බව අනුරාධපුර දුම්රිය ස්ථානයේ ස්ථානාධිපතිවරයා පැවසිය.

කෙසේ නමුත් යාල් දේවී දුම්රියට වෙනත් නියාමකවරයෙකු යොදවා අනුරාධපුරයේ සිට කොළඹ කොටුව බලා ප්‍රමාදයකින් තොරව ධාවනය කිරීමට අනුරාධපුර දුම්රිය ස්ථාන බාර නිලධාරින් විසින්  නිලධාරීන් කටයුතු කර තිබුණි.