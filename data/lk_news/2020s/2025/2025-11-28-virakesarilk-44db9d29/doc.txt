பிபி180 - திரைப்பட விமர்சனம்

நடிகர்கள் : ‌தான்யா ரவிச்சந்திரன், டேனியல் பாலாஜி, கே. பாக்யராஜ், அருள் தாஸ், தமிழ், ஸ்வேதா டோரத்தி மற்றும் பலர்.

மறைந்த நடிகர் டேனியல் பாலாஜி இறுதியாக நடித்திருக்கும் படம் என்பதால் கூடுதலான கவனத்தை பெற்றிருக்கும் இந்தத் திரைப்படத்தை பட மாளிகைக்கு சென்று பார்வையிடலாமா? கூடாதா? என்பதை தொடர்ந்து காண்போம்.

சென்னையில் அசைக்க முடியாத ரவுடியாக அர்னால்டு ( டேனியல் பாலாஜி) இருக்கிறார். இவருக்கு முன்னாள் சட்டமன்ற உறுப்பினர் ஒருவர் பக்க பலமாக இருக்கிறார். இவரின் சட்ட விரோத காரியங்களால் பாதிக்கப்பட்ட பலரும் இவரை கொலை செய்ய தொடர்ந்து திட்டமிட்டு வருகிறார்கள்.  இந்நிலையில் இவரது உறவினரான இளம் பெண் ஒருவர் விபத்தில் இறந்து விடுகிறார்.

இதனை அறிந்து அதிர்ச்சி அடையும் அப்பெண்ணின் தந்தை லிங்கம் ( கே. பாக்யராஜ்) தன் ஆதரவாளரான அர்னால்டிடம், 'இறந்த தன் மகளை பிரேத பரிசோதனை செய்யாமல் அரசாங்க வைத்திய சாலையிலிருந்து பெறுவதற்கு உதவி செய்' என கேட்க.. இதற்காக அர்னால்ட் அரசாங்க  வைத்தியசாலைக்கு தொடர்பு கொள்ள.. அங்கு தன் பணியை நேர்மையாக செய்வதை கொள்கையாகக்கொண்ட அரசாங்க  வைத்தியரான டொக்டர். தங்கம் ( தான்யா ரவிச்சந்திரன்) மறுப்பு தெரிவிப்பதுடன், சட்டத்தின்படி தான் அச்சமின்றி செயல்படுவேன் என உறுதியாக கூறுகிறார். இதனால் அர்னால்ட்டிற்கும், டொக்டர் தங்கத்திற்கும் இடையே 'ஈகோ' மோதல் ஏற்படுகிறது. இதன் உச்சகட்டம் என்ன?  என்பதுதான் படத்தின் கதை.

வழக்கமான பழிக்கு பழிவாங்கும் கதையாக இருந்தாலும் அதனை ஒரு வைத்தியரின் பார்வையில் திரைக்கதையாக விவரிக்கும் போது வித்தியாசத்தை ஏற்படுத்தி ரசிகர்களுக்கு ஆறுதல் அளிக்கிறார் அறிமுக இயக்குநர் ஜே பி.

பி பி 180 என்பது ரத்த அழுத்தத்தின் இயல்புக்கு மீறிய உயர்நிலை என்பதால் இத்தகைய தருணத்தில் நோயாளிகளின் சிந்தனை முரணாக இருக்கும் என்பதை விவரிக்க நினைத்த இயக்குநர்... இதற்கான காட்சிகளை திரை மொழியாக விவரிப்பதில் பல லாஜிக் மீறல்களை கையாண்டிருப்பது பலவீனம்.  அதிலும் மாநகரத்தின் காவல் ஆணையர் ஒருவரை பொதுவெளியில் கடத்துவதை குறிப்பிடலாம்.

உச்சகட்ட காட்சியில் இயக்குநர் இடம்பெறச் செய்திருக்கும் விடயத்தில் நம்பகத்தன்மை குறைவு. அர்னால்டு எனும் கதாபாத்திரத்தில் நடித்திருக்கும் மறைந்த நடிகர் டேனியல் பாலாஜி-  தன்னுடைய திறமையான நடிப்பை மீண்டும் நிரூபித்து.. ரசிகர்களின் மனதில் நீங்கா இடம் பிடித்திருக்கிறார்.

டொக்டர் தங்கம் கதாபாத்திரத்தில் நடித்திருக்கும் நடிகை தான்யா ரவிச்சந்திரன் - இதற்கு முன் இல்லாத அளவிற்கு வைத்தியர் கதாபாத்திரத்தில் மாஸாக நடித்து ரசிகர்களின் கவனத்தை தன் பக்கம் ஈர்த்திருக்கிறார்.

லிங்கம் கதாபாத்திரத்தில் நடித்திருக்கும் மூத்த இயக்குநர் கே. பாக்யராஜ் சில காட்சிகளில் மட்டுமே வந்தாலும் நிறைவான பங்களிப்பை வழங்கி இருக்கிறார்.

முன்னாள் சட்டமன்ற உறுப்பினர் வேடத்தில் நடித்திருக்கும் நடிகர் அருள்தாஸ் - காவல்துறை ஆணையர் கதாபாத்திரத்தில் நடித்திருக்கும் இயக்குநர் தமிழ் - உள்ளிட்ட பலரும் ரசிகர்களின் கவனத்தை கவர்ந்துள்ளனர்.

முதல் பாதியில் இருக்கும் விறுவிறுப்பு.. முதல் பாதியின் நிறைவு காட்சியில் இருக்கும் பரபரப்பு... இரண்டாம் பாதியில் இல்லாதிருப்பது.. ரசிகர்களை சோர்வடைய வைக்கிறது.