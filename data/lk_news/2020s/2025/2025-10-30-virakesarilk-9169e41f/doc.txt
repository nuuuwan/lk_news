நடப்பு சம்பியன் அவுஸ்திரேலியாவை வீழ்த்தும் குறிக்கோளுடன் அரை இறுதியை எதிர்கொள்கிறது வரவேற்பு நாடு இந்தியா

ஐசிசி மகளிர் உலகக் கிண்ண கிரிக்கெட் அத்தியாயத்தின் இரண்டாவது அரை இறுதிப் போட்டியில் 7 தடவைகள் சம்பியனானதும் நடப்பு சம்பியனுமான அவுஸ்திரேலியாவும் வரவேற்பு நாடும் முதல் தடவையாக சம்பியன் பட்டத்திற்கு குறிவைத்துள்ளதுமான இந்தியாவும் மோதவுள்ளன.

இப் போட்டி நவி மும்பை டி வை பட்டில் விளையாட்டரங்கில் இன்று வியாழக்கிழமை நடைபெறவுள்ளது.

பெருந்திரளான இந்திய இரசிகர்களின் மத்தியில் வரவேற்பு நாடான இந்தியாவின் உலகக் கிண்ண கனவுகனை சிதறடிக்கும் கங்கணத்துடன் இன்றைய அரை இறுதிப் போட்டியை இம்முறை தோல்வி அடையாமல் இருக்கும் ஒரே ஒரு அணியான அவுஸ்திரேலியா எதிர்கொள்கிறது.

அதேவேளை, 2005இலும் 2017இலும் உலகக் கிண்ணத்தை தவறவிட்ட இந்தியா, இந்த வருடம் சொந்த மண்ணில் சாதிக்கும் குறிக்கோளுடனும் இன்றைய போட்டியில் அவுஸ்திரேலியாவை வீழ்த்த வேண்டும் என்ற வைராக்கியத்துடனும் களம் இறங்கவுள்ளது.

குறிப்பாக 140 கோடி மக்களைக் கொண்ட இந்தியா, மிகவும் பிரியமனா கிரிக்கெட் விளையாட்டில் முதலாவது மகளிர் உலகக் கிண்ணத்தை வெல்வதில் மிகுந்த ஆர்வமாக இருப்பதால் இந்தியா மகளிர் அணி அவர்களை மகிழ்விக்க முயற்சிக்கும் என்பதில் சந்தேகம் இல்லை.

குவாஹாட்டியில் நேற்று நடைபெற்ற முதலாவது அரை இறுதிப் போட்டியில் முன்னாள் சம்பியன் இங்கிலாந்தை தென் ஆபிரிக்கா வெற்றிகொண்டது போல நடப்பு சம்பியன் அவுஸ்திரேலியாவை இந்தியா வெற்றிகொண்டாலும் ஆச்சரியப்படுவதற்கில்லை.

ஒருவேளை இன்றைய இரண்டாவது அரை இறுதிப் போட்டியில் இந்தியா வெற்றிபெற்றால் ஐசிசி மகளிர் உலகக் கிண்ண கிரிக்கெட் வரலாற்றில் புதிய அணி ஒன்று சம்பியனாவது உறுதிசெய்யப்படும்.

லீக் சுற்றில் மழையினால் கழுவப்பட்ட இலங்கையுடனான போட்டியைத் தவிர மற்றைய 6 போட்டிகளிலும் அவுஸ்திரேலியா வெற்றியீட்டி இருந்தது.

இந்தியா 3 போட்டிகளில் வெற்றிகளை ஈட்டியதுடன் 3 போட்டிகளில் தோல்வி அடைந்தது. அதன் ஒரு போட்டியில் முடிவு கிட்டவில்லை.

இந்த இரண்டு அணிகளும் லீக் சுற்றில் ஒன்றையொன்று எதிர்த்தாடியபோது அவுஸ்திரேலியா 3 விக்கெட்களால் வெற்றியீட்டியிருந்தது. கணிசமான மொத்த எண்ணிக்கைகள் பெறப்பட்ட அப் போட்டியில் இந்தியாவால் நிர்ணியிக்கப்பட்ட 331 ஓட்டங்கள் என்ற வெற்றி இலக்கை அவுஸ்திரேலியா ஒரு ஓவர் மீதம் இருக்க எட்டியது.

உபாதை காரணமாக கடந்த இரண்டு போட்டிகளில் விளையாடாமல் இருந்த அணித் தலைவி அலிசா ஹீலி இன்றைய போட்டியில் விளையாடுவார் என அவுஸ்திரேலியர்கள் எதிர்பார்க்கிறார்கள். அவர் நான்கு போட்டிகளில் 2 சதங்கள் உட்பட 294 ஓட்டங்களைப் பெற்றுள்ளதுடன் மத்திய வரிசை வீராங்கனை ஏஷ்லி கார்ட்னர் 2 சதங்களுடன் 265 ஓட்டங்களைப் பெற்றுள்ளதுடன்  7 விக்கெட்களையும் கைப்பற்றியுள்ளார்.

அவர்களை விட பெத் மூனி (ஒரு சதம் உட்பட 187 ஓட்டங்கள்), ஃபோப் லிச்ஃபீல்ட் (185 ஓட்டங்கள்) ஆகியோர் துடுப்பாட்டத்தில் பிரகாசித்துள்ளனர்.

சகலதுறை வீராங்கனையான அனாபெல் சதலண்ட் 114 ஓட்டங்களைப் பெற்றுள்ளதுடன் 15 விக்கெட்களை கைப்பற்றியுள்ளார்.

மகளிர் உலகக் கிண்ண வரலாற்றில் அதிசிறந்த பந்துவீச்சுப் பெறுதியான 18 ஓட்டங்களுக்கு 7 விக்கெட்கள் என்ற சாதனையை தென் ஆபிரிக்காவுக்கு எதிரான போட்டியில் நிலைநாட்டிய அலனா கிங் 13 விக்கெட்களை மொத்தமாக வீழ்த்தியுள்ளார்.

பங்களாதேஷுக்கு எதிரான போட்டியின்போது ஆரம்ப வீராங்கனை ப்ரத்திக்கா ராவல் (ஒரு சதம் உட்பட 301 ஓட்டங்கள்) உபாதைக்குள்ளானதால் தொடரும் போட்டிகளில் விளையாடமாட்டார் என அறிவிக்கப்பட்டுள்ளது. இது இந்திய அணிக்கு பேரிடியைக் கொடுத்துள்ளது. அவருக்கு பதிலாக ஷஃபாலி வர்மா அணியில் இணைத்துக்கொள்ளப்பட்டுள்ளார்.

ஓட்டப் பட்டியலில் முதலிடத்தில் இருக்கும் ஸ்ம்ரித்தி மந்தனா (ஒரு சதம் உட்பட 365 ஓட்டங்கள்) இந்தியாவின் துடுப்பாட்டத் தூணாக விளங்குகிறார்.

அவரைவிட ரிச்சா கோஷ் (175 ஓட்டங்கள்), ஹாலீன் டியோல் (169 ஓட்டங்கள்), ஹாமன்ப்ரீத் கோர் (151 ஓட்டங்கள்), ஜெமீமா ரொட்றிகஸ் (141 ஓட்டங்கள்) ஆகியோர் இந்திய துடுப்பாட்ட வரிசைக்கு வலுசேர்த்துள்ளனர்.

பந்துவீச்சில் தீப்தி ஷர்மா (15 விக்கெட்கள்), ஸ்ரீ சரணி (11 விக்கெட்கள்), க்ரான்தி கௌத் (8 விக்கெட்கள்), ஸ்னேஹ் ரானா (7 விக்கெட்கள்) ஆகியோர் சிறப்பாக செயற்பட்டுள்ளனர்.

எனவே இரண்டு அணிகளினதும் வீராங்கனைகளை ஒப்பிடும்போது இரண்டு அணிகளும் சமபலம்கொண்டவையாகவே காணப்படுகின்றன. ஆனால், களத்தடுப்பில் இந்தியாவைவிட அவுஸ்திரேலியா சிறந்து விளங்குகிறது.

மகளிர் சர்வதேச ஒருநாள் கிரிக்கெட் அரங்கில் அவுஸ்திரேலியாவும் இந்தியாவும் நேருக்கு நேர் மோதிக்கொண்ட 60 சந்தரப்பங்களில் 49 - 11 என்ற ஆட்டங்கள் வித்தியாசத்தில் அவுஸ்திரேலியா முன்னிலையில் இருக்கிறது.

அவுஸ்திரேலியா: அலிசா ஹீலி (தலைவி), ஃபோப் லிச்ஃபீல்ட், எலிஸ் பெரி, பெத் மூனி, அனாபெல் சதலண்ட், ஏஷ்லி கார்ட்னர், தஹிலா மெக்ரா, ஜோர்ஜியா வெயாஹாம், அலனா கிங், கிம் காத், மெகான் ஷூட்.

இந்தியா: ஸ்மிரித்தி மந்தனா, ஷஃபாலி வர்மா, ஜெமிமா ரொட்றிகஸ், ஹாமன்ப்ரீத் கோர் (தலைவி) ஹாலீன் டியோல், ரிச்சா கோஷ், தீப்தி ஷர்மா, அமன்ஜோத் கோர், ஸ்னேஹ் ரானா, ரேனுகா சிங் தாகூர், ஸ்ரீ சரணி.