දිට්වා සුළි කුණාටුවෙන් බැටකෑ ප්‍රදේශවලට හෙටින් පසු තවත් අවදානමක්: අවදානම් ප්‍රදේශ මොනවා ද?

දිට්වා සුළි කුණාටුවෙන් බැටකෑ ප්‍රදේශවලට හෙටින් පසු තවත් අවදානමක්: අවදානම් ප්‍රදේශ මොනවා ද?

දිට්වා සුළි කුණාටුවෙන් ආපදාවට ලක්වූ ප්‍රදේශ රැසකට යළිත් වරක් අනතුරුදායක තත්ත්වයකට මුහුණ දීමට සිදුවීමේ අවධානමක් ඇතැයි කාලගුණ විද්‍යා දෙපාර්තමේන්තුව පවසයි.

හෙටින් (දෙසැ: 04) පසුව 'දිවයින හරහා ඊසාන දිග මෝසම ක්‍රමයෙන් ස්ථාපනය විය හැකි බව කාලගුණ විද්‍යා දෙපාර්තමේන්තුවේ අනාවැකි අංශයේ අධ්‍යක්ෂ මෙරිල් මෙන්ඩිස් පවසයි.

ඊසාන දිග මෝසම් තත්ත්වය සක්‍රීය වීමෙන් පසු යළිත් වර්ෂාව ඇති වන්නේ, දිට්වා සුළි කුණාටුවෙන් බලපෑම් එල්ල වූ ප්‍රදේශවලට ම වීම විශේෂත්වයකි.

කාලගුණ විද්‍යා දෙපාර්තමේන්තුවේ අනාවැකි අංශයේ අධ්‍යක්ෂ මෙරිල් මෙන්ඩිස් පැවසූ පරිදි, මෙම තත්ත්වය බලපාන්නේ, උතුර, උතුරු මැද, නැගෙනහිර, මධ්‍යම හා ඌව පළාත්වලට ය.

දිට්වා සුළි කුණාටුව හේතුවෙන් ජලගැලීම් සහ නායයාම් රැසක් වාර්තා වූයේ, එම පළාත්වලිනි.

ඊසාන දිග මෝසම දෙසැම්බර් 04 වන දා ආරම්භ වීමට නියමිත වුව ද, වැසි තත්ත්වය වර්ධනය වන්නේ, දෙසැම්බර් 09 වන දා සිට බව මෙරිල් මෙන්ඩිස් බීබීසී සිංහල සේවයට පැවසීය.

ඒ අනුව, එදිනට පසු මිලිමීටර් 100 ඉක්මවූ වැසි අපේක්ෂා කළ හැකි බව ඔහු සඳහන් කළේ ය.

ඔහු පැවසුවේ, මෙම වැසි සහිත කාලගුණය ඊසාන දිග මෝසම් තත්ත්වය අවසන් වන තුරු එනම්, ලබන වසරේ පෙබරවාරි මාසය දක්වා පැවතිය හැකි බව ය.

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

කාලගුණ විද්‍යා දෙපාර්තමේන්තුවේ අනාවැකි අංශයේ අධ්‍යක්ෂ මෙරිල් මෙන්ඩිස් ප්‍රකාශ කළේ, විශේෂයෙන් නායයාම් අනතුරු සහිත ප්‍රදේශවල ජනතාව විශේෂ අවධානයකින් පසු විය යුතු බව ය.

"විශේෂයෙන් නායයාම් අනතුරු සහිත ප්‍රදේශවල සහ කඳුබෑවුම් ප්‍රදේශවල, ඒ වගේ ම ගංගා නිම්න ආශ්‍රිතව වෙසෙන ජනතාව ඉදිරි කාලගුණ තත්ත්වය ගැන විශේෂ අවධානයකින් කටයුතු කරන්න."

ඔහු පැවසුවේ, අදාළ ආයතනවලින් නිකුත් කරන අනතුරු ඇඟවීම්වලට අදාළව ප්‍රතිචාර දක්වන ලෙස ජනතාවගෙන් කාරුණිකව ඉල්ලා සිටින බව ය.

ඊට අමතරව, වැසි පවතින අවස්ථාවලදී ප්‍රබල අකුණු සහ සුළං ඇති විය හැකි බව ද ඔහු පැවසීය.

මේ අතර, ජාතික ගොඩනැගිලි පර්යේෂණ ආයතනයේ ජ්‍යෙෂ්ඨ විද්‍යාඥ ආචාර්ය වසන්ත සේනාධීර ප්‍රකාශ කළේ, මේ වන විට අදාළ ප්‍රදේශවල කඳු ආදී උස්බිම් ජලයෙන් පෙඟී ඇති හෙයින් අවදානම් තත්ත්වයක් පවතින බව ය.

"පස මේ වන විට අධික ලෙද තෙතබරිත වෙලා තියෙනවා. සැචුරේට් වෙලා තියෙනවා. ඒ නිසා ඒ සම්බන්ධයෙන් ජනතාව සැලකිලිමත් විය යුතු යි. නැවත යම්කිසි ආකාරයක මිලිමීටර් 50ක 100ක පමණ වර්ෂාපතනයක් ලැබුණත් අවදානම් තත්ත්වයක් පවතිනවා. මොක ද මේ වෙනකොට බොහෝ ස්ථානවල නායයාම් වාර්තා වෙනවා. ඒ වගේ ම නායයාමේ ලකුණු නිරීක්ෂණය වූ තැන් තියෙනවා. ඒ ස්ථාන නැවත ක්‍රියාකාරී වීමේ හැකියාවක් පවතිනවා. ඒ නිසා ජනතාව ඒ සම්බන්ධයෙන් සැලකිලිමත් විය යුතු යි," වසන්ත සේනාධීර අනතුරු ඇඟවීය.

නිවාස ආසන්නයේ නායයාම් ලක්ෂණ තිබේ ද යන්න පිළිබඳව නිරීක්ෂණය කර බලන ලෙස ද ඔහු ජනතාවගෙන් ඉල්ලා සිටී.

"නිවාස ඉරිතලල තියෙනවා නම් ඉදිරියේදි ඇති වන වැසි සමග ඒ තැන් නායයාමේ අවදානමක් තියෙනවා. ඒ ගැන සැලකිලිමත් වෙන්න කියල ඉල්ලා සිටිනවා."

දිට්වා සුළි කුණාටුවේ ව්‍යසනයට ලක්වූ දිස්ත්‍රික්ක නම් කෙරේ: බේරී ඇත්තේ දිස්ත්‍රික්ක 3ක් පමණයි

දිට්වා සුළි කුණාටුවෙන් බැටකෑ ප්‍රදේශවලට හෙටින් පසු තවත් අවදානමක්: අවදානම් ප්‍රදේශ මොනවා ද?

ඔබ නරඹන වීඩියෝව AI වීඩියෝවක් ද යන්න හඳුනාගත හැකි ප්‍රධාන ලකුණු

ස්වභාවික ආපදා තත්ත්වය හමුවේ රජය ක්‍රියා කළ ආකාරය ගැන UN වාර්තාවක් නිකුත් කරයි

දිට්වා සුළි කුණාටුව: ශ්‍රී ලංකාවට විදෙස් රටවලින් මේ දක්වා ලැබී ඇති ආධාර මොනවා ද?