ஆர்யன் - திரைப்பட விமர்சனம்

நடிகர்கள் : விஷ்ணு விஷால், செல்வராகவன், ஷ்ரத்தா ஸ்ரீநாத், மானசா சவுத்ரி,  அவினாஷ், கருணாகரன் மற்றும் பலர்.

'ராட்சசன்' எனும் காலத்தால் மறக்க முடியாத - ஒப்பிட இயலாத-  க்ரைம் திரில்லர் திரைப்படத்தை வழங்கிய விஷ்ணு விஷால், 'இது ராட்சசன் இல்லை' என பிரத்யேக ஆயத்த ஆடையை அணிந்து இந்தப் படத்தின் வெளியீட்டிற்கு முன்னரே எதிர்பார்ப்புடன் வராதீர்கள். இது வேறு மாதிரியான அனுபவத்தை உங்களுக்கு வழங்கும் என வாக்குறுதி அளித்தார். அதேபோல் பட மாளிகைக்கு சென்ற ரசிகர்களுக்கு வித்தியாசமான அனுபவம் கிடைத்ததா? இல்லையா? என்பதை தொடர்ந்து காண்போம்.

தனியார் தொலைக்காட்சி ஒன்றில் 'பொருளதிகாரம் 'எனும் பெயரில் ஒளிபரப்பாகும் நேரலை நிகழ்ச்சிக்கு பார்வையாளர்களின் எண்ணிக்கை அதிகம். இந்த நிகழ்ச்சியில் அமைச்சர் ஒருவர் நேரலையில் பங்குபற்ற சம்மதம் தெரிவித்து, கடைசி தருணத்தில் விலகி விட, அதற்கு மாற்றாக வளர்ந்து வரும் நடிகர் கைலாஷ் நிகழ்ச்சியில் சிறப்பு அதிதியாக பங்கு பற்றுகிறார்.

அவர் மீது நீதிமன்றத்தில் பாலியல் துன்புறுத்தல் தொடர்பான வழக்கு ஒன்று நிலுவையில் இருக்க.. அது தொடர்பான கேள்வியை தொகுப்பாளினி ( ஷ்ரத்தா ஸ்ரீநாத்) கேட்க.. நடிகர் கைலாஷ் மறுப்பு தெரிவிக்க.. இந்நிகழ்ச்சிக்கு பார்வையாளராக வருகை தந்திருக்கும் குற்ற புலனாய்வு வகைமையிலான புதினங்களை எழுதும் எழுத்தாளரான அழகர் ( செல்வராகவன்) தன் படைப்பு மீது பதிப்பகங்கள் குற்றம் சுமத்தியதால் ஏற்பட்ட மன அழுத்தத்தில் இருக்க... கையில் துப்பாக்கியுடன் கைலாசை பாதுகாப்பாக சுட்டுவிட்டு, ஒட்டுமொத்த பார்வையாளர்களின் கவனமும் தன் பக்கம் திருப்புகிறார்.

அத்துடன் அங்குள்ள பார்வையாளர்களையும் பணய கைதியாக்குகிறார்.  இதனால் அதிர்ச்சி அடையும் காவல்துறை தொலைக்காட்சி நிறுவனத்தில் பணய கைதியாக உள்ள பார்வையாளர்களை விடுவிப்பதற்கான அதிரடி முயற்சியில் ஈடுபடுகிறார்கள். இதற்காக காவல்துறை அதிகாரி நம்பி விஷ்ணு விஷால்) தலைமையில் தனி படை அமைக்கிறார்கள். இந்த நிலையில் அழகர் 'இன்றிலிருந்து தொடர்ந்து ஐந்து நாட்களில் ஐந்து பேர் கொலை செய்யப்படுவார்கள்.

கொலை செய்யப்படுபவர்களின் பெயர்கள் அவர்கள் மரணம் அடைவதற்கு ஒரு மணி தியாலம் முன்பாக அறிவிக்கப்படும்' என்று காவல்துறைக்கு மிரட்டல் விடுகிறார். அத்துடன் தன்னை தற்கொலை செய்து கொள்ளும் முயற்சியிலும் ஈடுபடுகிறார்.  அழகர் அறிவித்தது போல் தொடர் கொலைகள் நிகழ்கிறது. காவல்துறையினர் அழகரால் கொல்லப்படுபவர்களின் மரணத்தை தடுத்து நிறுத்த முடிந்ததா..? அழகர் யார்? அவருடைய பின்னணி என்ன? அவர் இந்த சமூகத்திற்காக பகிர்ந்து கொள்ள விரும்பிய விடயம் என்ன? காவல்துறையின் தொடர் நடவடிக்கை என்ன?  என்பதை பரபரப்பாகவும் எதிர்பாராத திருப்பங்களுடன் விவரிப்பது தான் இப்படத்தின் திரைக்கதை.

அழகர் கொலை செய்யும் நபர்கள் முன்னாள் ராணுவ வீரர்- தாதியர்- பரதநாட்டிய பெண்மணி- ஆழ்கடல் நீச்சல் வீரர்- என ஒருவருக்கொருவர் சமூகத்தில் தொடர்பில்லாத நபர்களாக இருக்கிறார்கள். இவர்களை ஒன்றிணைக்கும் சங்கிலி என்ன என்பதுதான் படத்தின் தலைப்பிற்கான சுவாரசியம்.

தொடர் கொலைகளை நிகழ்த்தும் அழகரின் அசலான பின்னணியை காவல்துறை உயரதிகாரியான நம்பியால் துல்லியமாக அவதானிக்க இயன்றதா..? அவரால் ஒரு மணி தியாலத்தில் கொலை செய்யப்படும் நபரை காவல் துறையினரால் காப்பாற்ற முடிந்ததா? என வித்தியாசமான கோணத்தில் அமைக்கப்பட்டிருக்கும் கிரைம் திரில்லர் ஜேனரிலான இந்த திரைக்கதை - ரசிகர்களை கண் இமைக்க மறந்து உற்சாகத்துடன் திரையுடன் பயணிக்க வைக்கிறது.

தொடக்கம் மெதுவாக இருந்தாலும்... இரண்டாம் பாதியில் விறுவிறுப்பு எதிர்பார்த்ததை விட அதிகம் என்பதால் ரசிகர்களுக்கு முழுமையான விருந்து கிடைக்கிறது.

படத்தில் காவல்துறை உயர் அதிகாரி நம்பி கதாபாத்திரத்தில் தோன்றும் விஷ்ணு விஷால் - குடும்பத்தை விட கடமை தான் முக்கியம் எனும் கம்பீரமான காவல்துறை அதிகாரி பாத்திரத்தில் கச்சிதமாக பொருந்தி, நேர்த்தியாக நடித்து ரசிகர்களின் மனதில் இடம் பிடிக்கிறார். எக்சன் காட்சிகளிலும் ஹீரோயிசம் தெரியாமல் இயல்பாக தோன்றுவது ரசிகர்களுக்கு புது அனுபவத்தை அளிக்கிறது.

ஷ்ரத்தா ஸ்ரீநாத் - மானசா சவுத்ரி - கருணாகரன் - அவினாஷ் - போன்ற அனுபவம் மிக்க கலைஞர்களுக்கு போதிய வாய்ப்பு வழங்கப்படவில்லை என்றாலும்... கிடைத்த வாய்ப்பில் தங்களது திறமையை வெளிப்படுத்துகிறார்கள்.

பொதுவாக க்ரைம் திரில்லர் ஜேனரிலான படங்களில் கொலையாளி யார் ? என்பதாகத் தான் இருக்கும். ஆனால் இந்த திரைப்படத்தில் கொலை செய்யப்பட வேண்டியவர்களை காவல்துறையினர் ஒரு மணி தியாலத்தில் கண்டறிந்து தடுத்தார்களா..? என வித்தியாசமாக பயணிப்பதால் ... வழக்கத்தை விட கூடுதலான விறுவிறுப்பு பார்வையாளர்களுக்கு கிடைக்கிறது.

சில இடங்களில் லாஜீக் மீறல் இருந்தாலும் புதிய முயற்சிக்காக இயக்குநரை தாரளமாக பாராட்டலாம். இவருக்கு ஒளிப்பதிவாளரும், இசையமைப்பாளரும் முழு அளவில் தங்களுடைய ஒத்துழைப்பை வழங்கி ரசிகர்களுக்கு வித்தியாசமான அனுபவத்தை வழங்குகிறார்கள்.

கொலை செய்யப்பட்ட எளிய மனிதர்கள்-  சக மனிதர்களின் வெறுப்பாலும், இந்த சமூகத்தாலும் புறக்கணிக்கப்பட்டவர்கள்- அதனாலயே நடை பிணமாக வாழ்க்கையை கழித்துக்கொண்டிருப்பவர்கள்- இவர்கள் தங்கள் இன்னுயிரை வித்தியாசமாக ஈந்து .. இந்த சமூகத்தில் மறைந்து விட்ட சகிப்புத்தன்மை மீண்டும் மலர வேண்டும் என்றும்... சக மனிதனை நேசிக்கும் அன்பு பரவ வேண்டும் என்றும் வலிமையாக வலியுறுத்தும் ஒருவரின் சூழ்ச்சி வலையில் தங்களை வீட்டில் பூச்சிகளாக மாய்த்துக் கொள்வது  படைப்பின் பலம். அவர்களை முன்னிறுத்தி படத்தின் தலைப்பை சூட்டி இருப்பதும் பொருத்தமானது.