சடுதியாக அதிகரிக்கும் மரக்கறி விலைகள் ; முட்டை, கோழி இறைச்சிக்கு தட்டுப்பாடு

நாட்டில் கடந்த தினங்களில் நிலவிய சீரற்ற காலநிலையால் தற்போது சந்தைகளில் மரக்கறிகளின் விலைகள் சடுதியாக அதிகரித்துள்ளன. பயிர் செய்கைகள் ஒட்டுமொத்தமாகப் பாதிக்கப்பட்டுள்ளமை மற்றும் ஏனைய மாவட்டங்களுக்கு மரக்கறிகளைக் கொண்டு செல்வதில் ஏற்பட்டுள்ள நெருக்கடிகளே இவ்வாறு சடுதியான விலை அதிகரிப்பிற்கு பிரதான காரணமாகும் என வர்த்தகர்கள் தெரிவிக்கின்றனர்.

தம்புளை பொருளாதார மத்திய நிலையத்தில் நேற்றுமுன்தினம் ஞாயிற்றுக்கிழமை கரட் மொத்த விற்பனை விலை 3000 - 3500 ரூபா வரை அதிகரித்ததாக தெரிவிக்கப்பட்டுள்ளது. எவ்வாறிருப்பினும் நேற்றைய தினம் கரட் கிலோ ஒன்றின் விலை 800 - 1000 ரூபா வரையும், போஞ்சி 500 - 800 ரூபா வரையும், லீக்ஸ் 500 - 800 ரூபா வரையும், வட்டக்காய் 100 - 130 ரூபா வரையும் காணப்பட்டது.

எவ்வாறிருப்பினும் தம்புளை பொருளாதார மத்திய நிலையத்துக்கு கடந்த தினங்களில் 25 சதவீதமான மொத்த விற்பனையாளர்கள் கூட வருகை தரவில்லை என்றும் தெரிவிக்கப்பட்டுள்ளது. அதேவேளை குறைந்த விலைகளில் மரக்கறிகள் காணப்பட்ட போதிலும், அவை தரம் குறைவாக இருப்பதாக நுகர்வோர் தெரிவிக்கின்றனர். இதேவேளை மெனிங் சந்தையில் நேற்றுடன் ஒப்பிடுகையில் இன்றைய தினம் விலைகள் சற்று குறைவடைந்துள்ளதாக மொத்த விற்பனையாளர்கள் தெரிவித்துள்ளனர்.

கடந்த இரு தினங்களில் சற்று நெருக்கடி நிலவியதால் மரக்கறிகளின் விலைகள் அதிகரித்தன. ஆனால் தற்போது நிலைமை சீராகி வருவதால் விலைகளில் வீழ்ச்சி ஏற்படும். தற்போது சந்தையில் போதுமானளவு மரக்கறிகள் இருப்பதாகவும் மெனிங் சந்தையின் மொத்த வியாபாரிகள் தெரிவித்தனர். மரக்கறிகள் இருப்பில் உள்ள போதிலும், அவற்றை வாங்குவதற்கு நுகர்வோர் சந்தைக்கு வரவில்லை என்றும் வர்த்தகர்கள் குறிப்பிடுகின்றனர்.

இதேவேளை சில சில்லறை விற்பனையாளர்கள் அதிக விலைக்கு மரக்கறிகளை விற்பனை செய்வதாகவும் நுகர்வோர் குற்றஞ்சுமத்துகின்றனர். இதேவேளை கொழும்பு மற்றும் அதனை அண்மித்த பகுதிகளில் முட்டை மற்றும் கோழி இறைச்சி என்பவற்றுக்கு தட்டுப்பாடு நிலவுகின்றமை குறிப்பிடத்தக்கது.