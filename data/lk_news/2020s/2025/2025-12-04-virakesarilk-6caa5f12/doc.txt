வளிமண்டலவியல் திணைக்கள பணிப்பாளர் உள்ளிட்ட அதிகாரிகளுக்கு அரசு அழுத்தமா? - முஜிபுர் எம்.பி சந்தேகம்

வளிமண்டலவியல் திணைக்கள பணிப்பாளர் உள்ளிட்ட அதிகாரிகளுக்கு அரசாங்கம் அழுத்தங்களை பிரயோகிக்கின்றதா என்ற சந்ததேகம் எழுகிறது. அதேநேரம் அவசரகால சட்டத்தை பயன்படுத்தி அரசாங்கத்துக்கு எதிராக கருத்து தெரிவித்துவரும் சமூகவலைத்தலங்களை அடக்குவதற்கு  அரசாங்கம் எடுத்துவரும் நடவடிக்கையை வன்மையாக கண்டிக்கின்றோம் என ஐக்கிய மக்கள் சக்தி பாராளுமன்ற உறுப்பினர் முஜிபுர் ரஹ்மான் தெரிவித்தார்.

கொழும்பில் உள்ள அவரது அரசியல் கட்சி காரியாலயத்தில் வியாழக்கிழமை (4) நடத்திய செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு குறிப்பிட்டார்.

நாட்டில் ஏற்பட்ட அனர்த்தம் தொடர்பான காலநிலை முன்னெச்சரிக்கை அரசாங்கத்துக்கு கிடைக்கவில்லை என்றும் அவ்வாறான முன்னெச்சரிக்கை எதனையும் வளிமண்டலவியல் திணைக்களம் விடுவிக்க வில்லை, முடிந்தால் நிரூபித்துக்காட்டட்டும் என அரசாங்கம் தெரிவித்து வருகிறது.

ஆனால் இந்த அனர்த்தம் ஏற்படுவதற்கு முன்னர் இதுதொடர்பான எதிர்வு கூறல்ளை வளிமண்டலவியல் திணைக்கள பணிப்பாளர் நாயகம் உள்ளிட்ட அதிகாரிகள் கடந்த காலங்களில் தொடர்ந்து தெரிவித்து வந்தனர்.

ஆனால் தற்போது அவர்களுக்கும் ஏதாவது அழுத்தங்கள் பிரயோகிக்கப்படுகின்றதா என்ற சந்தேகம் எழுகிறது. அரசாங்கத்துக்கு அவ்வாறான எந்த முன்னெச்சரிக்கைகள் எதுவும் கிடைக்கவில்லை என்பதை உறுதிப்படுத்த அரசாங்கம் முயற்சித்து வருகிறது.

இந்நிலையில் குறித்த அரச அதிகாரிகளுக்கு இதுதொடர்பான உண்மைத்தன்மையை தெரிவிப்பதற்கான சந்தர்ப்பத்தை வழங்காமல் இருக்கின்றதா என்ற சந்தேகம் எமக்கு இருக்கிறது. அதனால் அந்த அரச அதிகாரிகளுக்காக குரல்கொடுக்க வேண்டிய நிலை எமக்கு ஏற்படுகிறது.

வளிமண்டலவியல் திணைக்கள பணிப்பாளர் நாயகம் அத்துல கருணா நாயக்க மற்றும் மலிக் பெர்ணான்டோ ஆகியோர் கடந்த நவம்பர் 11ஆம் திகதி முதல் 23ஆம் திகதிவரை அடிக்கடி செய்தியாளர் சந்திப்புகளை நடத்தி, காலநிலை தொடர்பான சில விடயங்களை வெளிப்படுத்தி வந்தனர்.

குறிப்பாக அவர்கள் நடத்திய செய்தியாளர் சந்திப்புகளின்போது, எதிர்வரும் காலங்களில் மேல், சம்பரகமுவ, மத்திய, மாகாணங்களுக்கு 100 மில்லி மீட்டருக்கும் அதிக மழைவீழ்ச்சி எதிர்பார்ப்பதாகவும் காற்றின் வேகம் அதிகரித்து அது சுழி காற்றாக மாறுவதற்கு வாய்ப்பு இருப்பதாகவும் அதனால் அவதானமாக இருக்குமாறு எதிர்வு கூறியிருந்தனர்.

வளிமண்டலவியல் திணைக்கள பணிப்பாளர் நாயகம் மற்றும் ஏனைய அதிகாரிகள் இவ்வாறு எச்சரிக்கை விடுத்திருந்த செய்திகள் அரசாங்கத்தின் காதுகளுக்கு கேட்கவில்லையா என கேட்கிறோம். அரசாங்கம் இடம்பெற்ற தவறை அதிகாரிகளின் மேல் சுமத்த முயற்சிப்பதால், அந்த அதிகாரிகளுக்கு நியாயம் கிடைக்க வேண்டும் என்பதற்காக அவர்கள் கடந்த இரண்டு வாரங்களுக்கு முன்னர் இதுதொடர்பில் முன்னெச்சரிக்கை விடுத்து  நடத்திய செய்தியாளர் சந்திப்புகளின், குரல் பதிவுகளை சமர்ப்பித்திருக்கிறேன்.

அதனால்தான் இந்த அனர்த்தம் தொடர்பான முன்னெச்சரிக்கை விடுத்தும் அதுதொடர்பில் அரசாங்கம் அதுதொடர்பில் கண்டுகொள்ளாமல் இருந்ததா? அல்லது அதிகாரிகள் இதுதொடர்பில் சரியான தகவல்களை அரசாங்கத்துக்கு தெரிவிக்கவில்லையா என்பது தொடர்பில் தேடிப்பார்த்து உண்மையை கண்டறிய பாராளுமன்ற தெரிவுக்குழுவொன்றை அமைக்குமாறு பாராளுமன்றத்தில் தெரிவித்திருந்தேன்.என்றாலும் அரசாங்கம் இதுதொடர்பில் நடவகை்கை எடுப்பதாக தெரியவில்லை.

ஆனால் இந்த விடயமாக சமூக ஊடகங்களில் அரசாங்கத்துக்கு எதிராக தெரிவிக்கப்படும் குற்றச்சாட்டுக்களை, தடுப்பதற்காக அவசரகால சட்டத்தை பயன்படுத்தி, இவ்வாறான குற்றச்சாட்டு தெரிப்பவர்களுக்கு எதிராக சட்ட நடவடிக்கை எடுப்பதற்கு அரசாங்கம் முயற்சித்து வருகிறது. அரசாங்கத்தின் இந்த நடவடிக்கையைநாங்கள் வன்மையாக கண்டிக்கின்றோம் என்றார்