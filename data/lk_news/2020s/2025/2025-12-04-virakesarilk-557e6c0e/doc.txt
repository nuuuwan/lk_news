மறைந்த ஏ.வி.எம். சரவணனின் பூதவுடலுக்கு தமிழக முதல்வர் மு.க.ஸ்டாலின் அஞ்சலி

மறைந்த பிரபல திரைப்பட தயாரிப்பாளர் ஏ.வி.எம் சரவணனின் பூதவுடலுக்கு தமிழக முதல்வர் மு.க.ஸ்டாலின் நேரில் சென்று அஞ்சலி செலுத்தியதோடு, அன்னாரின் குடும்பத்தினருக்கும் ஆறுதல் கூறினார்.

சரவணனின் மறைவு குறித்து மு.க.ஸ்டாலின் இரங்கல் தெரிவிக்கையில், “தமிழ்த் திரையுலகின் முதுபெரும் ஆளுமைகளில் ஒருவரும் வரலாற்றுப் புகழ்மிக்க ஏ.வி.எம். நிறுவனத்தின் முகமாகவும் திகழ்ந்த ஏ.வி.எம். சரவணன் மறைந்த செய்தி அறிந்து மிகவும் வருந்தினேன். தமிழ்த் திரையுலகின் பாதையை தீர்மானித்து உருவாக்கியதில் ஏ.வி.எம். நிறுவனத்தின் பங்கு எவ்வளவு முக்கியமானதோ, அதேயளவுக்கு ஏ.வி.எம். நிறுவனத்தின் பாதையை தீர்மானித்ததில் சரவணன் பங்கும் அளப்பரியது” என குறிப்பிட்டார்.

அதேவேளை மதிமுக தலைவர் வைகோ, நடிகர் விஷால், கவிப்பேரரசு வைரமுத்து போன்றோரும் சரவணனின் பூதவுடலுக்கு அஞ்சலி செலுத்தி வருகிறார்கள்.

தமிழ் சினிமா தயாரிப்புலகில் பெரும் அடையாளமாக விளங்கும் ஏவிஎம் நிறுவனத்தின் மூத்த தயாரிப்பாளரான ஏவிஎம் சரவணன் வயது மூப்பு காரணமாக தனது 86வது வயதில் இன்று (4) காலை காலமானார்.

மறைந்த சரவணனின் பூதவுடல் சென்னை வடபழனியில் உள்ள ஏவிஎம் ஸ்டூடியோவில் பொதுமக்கள் அஞ்சலிக்காக வைக்கப்பட்டுள்ளது.

இந்நிலையில், அவரது உடலுக்கு திரைப்பிரபலங்கள், அரசியல் தலைவர்கள், பொதுமக்கள் என ஏராளமானோர் நேரில் சென்று இறுதியஞ்சலி செலுத்தி வருகிறார்கள்.