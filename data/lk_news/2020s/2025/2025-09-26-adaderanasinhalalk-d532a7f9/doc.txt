අම්බලන්තොට ජල පිරිපහදුවේ කටයුතු තාවකාලිකව නවතී

අම්බලන්තොට ජල පිරිපහදු මධ්‍යස්ථානයේ, ජල පිරිපහදු කටයුතු මේ වනවිට තාවකාලිකව නවතා දමා තිබේ.

ඒ සෙවනගල සීනි කර්මාන්ත ශාලාවේ ස්ප්‍රීතු නිෂ්පාදන ආශ්‍රිත ද්‍රව්‍ය යම් ප්‍රමාණයක් වළවේ ගඟට මුසුව තිබීම හේතුවෙන් මීට දින කිහිපයක සිට වලවේ ගඟේ මසුන් මියගොස් ඇති බවට වාර්තා වීමත් සමඟය.

මේ හේතුවෙන් අදාළ සිදුවීම සම්බන්ධයෙන් නිසි පර්යේෂණයක් සිදුකරන තෙක් පිරිපහදුවේ පිරිපහදු කටයුතු තාවකාලිකව අත්හිටුවන බව ජාතික ජල සම්පාදන හා ජලාපවහන මණ්ඩලයේ ප්‍රාදේශීය ඉංජිනේරු කාර්යාලය දැනුම් දී තිබේ.

එමෙන්ම මෙම තත්ත්වය මත, පවතින පිරිපහදු කළ ජල ප්‍රමාණය අම්බලන්තොට ජල පිරිපහදුවෙන් ජලය සැපයෙන ප්‍රදේශයන්ට ලබාදීමට හැක්කේ තව පැය තුනක පමණ කාලයක් බවද ජාතික ජල සම්පාදන හා ජලාපවහන මණ්ඩලයේ  ප්‍රාදේශීය ඉංජිනේරු කාර්යාලය දැනුම් දෙනු ලබයි.

එසේ වුවද තත්ත්වය යථා තත්ත්වයට පත්කර ගැනීමට හැකි වුවහොත් නැවතත් ජල පිරිපහදු කටයුතු සිදුකිරීමටත් හැකි වනු ඇතැයි ද ජාතික ජල සම්පාදන හා ජලාපවහන මණ්ඩලයේ ප්‍රාදේශීය ඉංජිනේරු කාර්යාලයේ නිලධාරියෙකු පැවසීය.

පවතින තත්ත්වය තුළ ජලය අරපිරිමැස්මෙන් භාවිත කරන ලෙස ද ජාතික ජල සම්පාදන හා ජලාපවහන මණ්ඩලය දැනුම් දෙයි.