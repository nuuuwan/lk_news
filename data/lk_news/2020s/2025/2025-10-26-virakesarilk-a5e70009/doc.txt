ஆசிய இளையோர் விளையாட்டு விழாவில் கலவை தொடர் ஓட்டத்தில் இலங்கைக்கு வெள்ளிப் பதக்கம்; 0.02 செக்கனில் தங்கம் தவறியது

பஹ்ரெய்ன் தேசிய விளையாட்டரங்கில் இன்று ஞாயிற்றுக்கிழமை இரவு நடைபெற்ற 3ஆவது ஆசிய இளையோர் விளையாட்டு விழாவில் ஆண்களுக்கான கலவை தொடர் ஓட்டப் போட்டியில் இலங்கை வெள்ளிப் பதக்கத்தை சுவீகரித்தது.

பஹ்ரெய்ன் தேசிய விளையாட்டரங்கில் இன்று நடைபெற்ற மிகவும் இறுக்கமான ஆண்களுக்கான கலவை தொடர் ஓட்டத்தில் இலங்கை அணியினர் 0.02 செக்கனில் சீன அணியினரிடம் தங்கப் பதக்கத்தை தவறவிட்டனர்.

முறையே 100 மீற்றர், 200 மீற்றர், 300 மீற்றர், 400 மீற்றர் தூரங்களைக் கொண்ட தொடர் ஓட்டத்தை இலங்கை அணியினர் நிறைவு செய்ய எடுத்துக்கொண்ட நேரம் ஒரு நிமிடம் 52.82 செக்கன்களாகும்.

வெள்ளிப் பதக்கம் வென்ற இலங்கை கலவை தொடர் ஓட்ட அணியில் ஆதித்ய பண்டா பிங்குமின, சமிந்து சத்சர ஹேவகே, நிருதக்க விஷால் பெர்னாண்டோ, ஷானுக்க கொஸ்தா ஆகியோர் இடம்பெற்றனர்.

சீன அணியினர் 1 நிமிடம் 52.80 செக்கன்களில் தங்கப் பதக்கத்தையும் சைனீஸ் தாய்ப்பே அணியினர் (1:55.82) வெண்கலப் பதக்கத்தையும்   வென்றெடுத்தனர்.

இந்தப் பதக்கத்துடன் 3ஆவது ஆசிய இளையோர் விளையாட்டு விழாவில் இலங்கைக்கு இதுவரை ஒரு தங்கம், ஒரு வெள்ளி, 5 வெண்கலப் பதக்கங்கள் கிடைத்துள்ளன.

ஆசிய இளையோர் விளையாட்டு விழா வரலாற்றில் ஓர் அத்தியாயத்தில் அதிக பதக்கங்களை இலங்கை இம்முறையே வென்றெடுத்துள்ளது.