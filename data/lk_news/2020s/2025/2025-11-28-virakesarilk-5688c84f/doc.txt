அனர்த்த நிவாரண திட்டம் இல்லாததை எதிர்த்து சர்வதேச காப்புறுதி திட்டத்தை மீண்டும் தொடங்க கோரிக்கை – மத்தும பண்டார

அனர்த்த நிலைமைகளின்போது பாதிக்கப்படும் மக்களுக்கு நிவாரணம் வழங்க அரசாங்கத்திடம் முறையான வேலைத்திட்டம் இல்லை. அதனால் நல்லாட்சி அரசாங்க காலத்தில் இருந்த சர்வதேச காப்புறுதி திட்டத்தை மீண்டும் அரசாங்கம் ஆரம்பிக்க வேண்டுமென எதிர்க்கட்சி உறுப்பினர் மத்தும பண்டார தெரிவித்தார்.

பாராளுமன்றத்தில் நேற்று வியாழக்கிழமை இடம்பெற்ற   2026 ஆம் ஆண்டுக்கான வரவு - செலவுத் திட்டத்தில் கமத்தொழில், கால்நடைகள், காணி மற்றும் நீர்ப்பாச அமைச்சுக்கான நிதி ஒதுக்கீடு  மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

நாட்டில் தற்போது அனர்த்த நிலைமை ஏற்பட்டுள்ளது. இதற்கு முகம்கொடுக்க நாங்கள் தயாராக இருக்க வேண்டும். ஆறு, ஏழு வருடங்களுக்கு ஒருமுறை இந்த அனர்த்த நிலைமை சுழன்று வந்துகொண்டு இருக்கிறது.நல்லாட்சி அரசாங்க காலத்தில் நாங்கள் இயற்கை அனர்த்தங்களுக்கு நாங்கள் சர்வதேச காப்புறுதி திட்டம் ஒன்றை செய்திருந்தோம்.

அதற்கு 1500 மில்லியன் ரூபா தவணை செலுத்தினோம். வீடு, சொத்து அழிந்தால், 20இலட்சம் முதல் வழங்கினோம். ஆனால் தற்போது அந்த காப்புறுதி இல்லாமலாக்கப்பட்டிருக்கிறது. இவ்வாறான நிலைமையில் அந்த காப்புறுதி அவசியமாகும். அதனால் அந்த காப்புறுதி திட்டத்தை அரசாங்கம் மீண்டும் ஆரம்பிக்க நடவடிக்கை எடுக்க வேண்டும்.

மேலும் அரசாங்கத்தின் வளமான நாடு அழகான வாழ்க்கை கொள்கை பிரகடனத்தில் விவசாயிகளுக்கு பாரியளவில் வாக்குறுதிகளை வழங்கி இருக்கிறது. கொள்கை பிரகடனத்தின் வேலைத்திட்டங்களை மேற்கொள்வதில் அரசாங்கத்தின் வினைத்திரன் அற்ற நடவடிக்கையால் விவசாயிகள் மிகவும் மோசமான முறையில் பாதிக்கப்பட்டிருக்கின்றனர். உலக வங்கிள் அறிக்கையின் பிரகாரம் எமது நாட்டில் வறுமை கோட்டுக்கு  கீழ் நூற்றுக்கு 35வீதமானவர்கள்   இருக்கின்றனர் இவர்களில் நூற்றுக்கு  80 வீதமானவரகள் விவசாயிகளாகும்.

ஐக்கிய தேசிய கட்சி ஆட்சி காலத்தில் விவசாய துறையில் பாரிய பிரட்சியை ஏற்படுத்தி இருக்கிறது. 1994ஆம் ஆண்டு,  தேசிய மொத்த உற்பத்தியில் நூற்றுக்கு 22 வீதம் பங்களிப்பை  விவசாயம் மூலம் கிடைத்துள்ளது. ஆனால் கடந்த வருடம் தேசிய வருமானத்துக்கு 8,1வீத பயங்களிப்பே கிடைத்திருக்கிறது.

அதாவது கடந்த 31 வருடங்களில் விவசாயிகள் பாரியளவில் பாதிக்கப்பட்டிருக்கின்றனர்.கடந்த வருடம் மாத்திரம் ஒரு லட்சத்தி 50ஆயிரம்பேர் விவசாய நடவடிக்கையில் இருந்து விலகியுள்ளனர்.நூற்றுக்கு 10 வீதமானவர்கள் விவசாய பூமிகளில் விவசாயம் செய்வதை நிறுத்தி இருக்கிறார்கள். அந்தளவுக்கு விவசாயத்துறை வீழ்ச்சியடைந்திருக்கிறது.

மேலும் விவசாயிகளுக்கு வழங்கப்பட்டுவந்த உர நிவாரணங்கள் படிப்படியாக குறைந்து வருகிறது. தற்போது அரசாங்கம் நெல் விவசாயிகளுக்கு மாத்திரமே உர நிவாரணம் வழங்கி வருகிறது. நல்லாட்சி அரசாங்கத்தில் அனைத்து விவசாயிகளுக்கும் உர மூடை ஒன்றை 1500 ரூபாவுக்கு வழங்கி இருந்தது.

ஆனால் இன்று உரமூடை ஒன்று 11ஆயிரம், 12ஆயிரம் ரூபா. இவ்வாறு இருக்கும்போது எவ்வாறு விவசாயிகளுக்கு தங்களின் விவசாய நடவடிக்கைகளை மேற்கொள்ள முடியும்? உற்பத்திகள் குறைவடைந்து வருகின்றன.

திறைசேரியில்  பணம் தேவையான அளவு இருப்பதாக அரசாங்கம் தெரிவிக்கிறது. ஆனால் விவசாயிகளுக்கு உரிய காலத்துக்கு உர நிவாரணத்தை வழங்குவதில்லை. அறுவடை செய்த பின்னரே சில பகுதிகளுக்கு நிவாரணம் வழங்கப்பட்டிருக்கிறது. அந்தளவுக்கு செயற்திறமை இல்லாத ஒரு அரசாங்கம், அதனால் உர நிவாரணத்தை அனைத்து விவசாயிகளுக்கும் வழங்க அரசாங்கம் நடவடிக்கை எடுக்க வேண்டும் என்றார்.