திருப்பரங்குன்றத்தில் தீபத்திருநாளன்று குழப்பம் - இந்து அமைப்பினர் 13 பேர் கைது

கார்த்திகை தீபத் திருநாளான நேற்று (3) திருப்பரங்குன்றத்தில் ஏற்பட்ட போராட்டம், தள்ளுமுள்ளு, குழப்பகரமான சூழ்நிலை தொடர்பில் வழக்கு பதிவு செய்த பொலிஸார் இந்து அமைப்பினர் 13 பேரை கைது செய்துள்ளனர்.

திருப்பரங்குன்றம் மலையில் உள்ள உச்சிப்பிள்ளையார் கோயில் மண்டபத்தில் கார்த்திகை தீபம் ஏற்றுவதற்குப் பதிலாக, மலை உச்சியில் அமைந்துள்ள தீபத்தூணில் ஏற்ற உத்தரவிட வேண்டும் என ராம.ரவிக்குமார் என்பவர் தொடுத்த வழக்கில் மலை உச்சியில் தீபத்தை ஏற்ற சென்னை உயர்நீதிமன்ற மதுரை அமர்வு நீதிபதி உத்தரவிட்டார்.

நீதிபதியின் பிறப்பித்த உத்தரவின்படி, திருப்பரங்குன்றம் மலை உச்சியில் உள்ள தீபத் தூணில் புதன்கிழமை மாலை மகாதீபம் ஏற்றப்படும் என எதிர்பார்க்கப்பட்டது. அவ்விதமாக, தீபம் ஏற்றுவதற்கான முன்னேற்பாடுகள் நேற்று பிற்பகல் நடைபெற்றன.

தீபம் ஏற்றுவதற்கான மண் பானை, நெய், திரி, சூடம் போன்ற பொருட்கள் மலை உச்சிக்கு கொண்டுசெல்லப்பட்டன. எனினும், மாலை  4 மணியளவில் அப்பொருட்கள் மீண்டும் கீழே இறக்கப்பட்டன.

அதனையடுத்து, மாலை 6.5 மணியளவில் மலை மீதுள்ள உச்சிப் பிள்ளையார் கோயில் மண்டபத்தில் மட்டும் கோயில் நிர்வாகம் சார்பில் மகாதீபம் ஏற்றப்பட்டது.

அதன் பின்னர், இந்து அமைப்பினர் மலைப்பாதையருகே திரண்டு பொலிஸாரின் தடுப்புக்களை தள்ளி, மலை மீது ஏற முற்பட்டபோது பொலிஸாருடன் முரண்பட, நிலைமை கட்டுக்கடங்காமல் சென்று, குழப்பகரமான போராட்ட நிலைமை ஏற்பட்டது.

நேற்றைய போராட்டம் தொடர்பாக பொலிஸார் இந்து அமைப்பைச் சேர்ந்த 13 பேரை கைது செய்துள்ளனர்.