‘பெலியத்தே சனா’ விவகாரம்: உறுதிப்படுத்தப்படாத தகவல் வெளியிட்டதாக விமல் வீரவன்ச மீது குற்றச்சாட்டு

முன்னாள் பாராளுமன்ற உறுப்பினரும் தேசிய சுதந்திர முன்னனியின் தலைவருமான விமல் வீரவன்ச பொய்யென அறிந்தும் பொய்யாக இருக்கலாம் என்ற நம்பிகையின் பேரிலும் விளக்கமறியலில் வைக்கப்பட்டுள்ள “பெலியத்தே சனா” தொடர்பில் ஊடகங்களில் உறுதிப்படுத்தப்படாத தகவலை வெளிப்படுத்தியதாக தங்காலை குற்றவிசாரணைப் பிரிவு தெரிவித்துள்ளது.

கைதுசெய்யப்பட்டு விளக்கமறியலில் வைக்கப்பட்டுள்ள “பெலியத்தே சனா” தொடர்பான விடங்களை ஊடகங்களில் வெளிப்படுத்தியிருந்த முன்னாள் பாராளுமன்ற உறுப்பினரும் தேசிய சுதந்திர முன்னணியின் தலைவருமான விமல் வீரவன்ச தங்காலை குற்ற விசாரணைப் பிரிவால் விடுக்கப்பட்டிருந்த அழைப்பானையின் பேரில் வாக்குமூலம் அளிப்பதற்காக  வியாழக்கிழமை (9) அன்று தங்காலை குற்ற விசாரணைப் பிரிவில் முன்னிலையாகியிருந்தார்.

இதன்போது தங்காலை சீனிமோதர மற்றும் கொடெல்லாவ பகுதியில் செப்டம்பர் 22 ஆம் திகதி  700 கிலோ கிராமுக்கும் அதிகளவான போதைப்பொருள் மீட்கப்பட்டிருந்த சம்பவம்  தொடர்பில் விமல் வீரவன்சவிடம் வாக்குமூலம் பதிவு செய்யப்பட்டுள்ளதாக பொலிஸார் தெரிவித்தனர்.

இதன்போது முன்னாள் பாராளுமன்ற உறுப்பினர் விமல் வீரவன்ச குறிப்பிடுகையில்,  வீரசிங்க சரத், அல்லது பெலியத்தே சனா அல்லது புவக்தண்டாவே சனா என அழைக்கப்படும் நபரை நான் ஒருபோதும் பார்த்ததில்லை. எப்போதாவது அவர் மக்கள் விடுதலை முன்னணியின் செயற்பாட்டு ரீதியான உறுப்பினராக இருந்தாரா என்பதையும் கண்டறியவில்லை. போதைப்பொருள் அரசாங்கத்தின் ஆதரவுடன் கொண்டு வரப்படுவதோடு,  அவை தொடர்பான சோதனை நடவடிக்கைகளும் அரசாங்கத்தின் ஒத்துழைப்புடனே மேற்கொள்ளப்படுவதாக  நிலவும் பொதுவான சூழ்நிலையின் அடிப்படையில் தெரிவித்திருந்தேன்.

இந்த சம்பவம் தொடர்பாக அல்ல.  ஊடகங்களில் வெளியிடப்பட்ட தகவல்களைக் கொண்டே பெலியத்தே சனா என குறிப்பிடப்படும் நபர் போதைப்பொருள் கடத்தப்பட்ட  படகின் உரிமையாளர் என தெரிவித்திருந்தேன்.  கடந்த உள்ளூராட்சி மன்ற தேர்தல் காலப்பகுதியில் ஜனாதிபதி அப்பகுதிக்கு வருகைதந்திருந்த சமயத்தில் “பெலியத்த சனா” என்பவரின் வீட்டில்  உணவருந்தியதாக  தெரிவிக்கவில்லை.  அப்பகுதியில் உள்ள ஹோட்டல் ஒன்றிலேயே உணவருந்தியதாக குறிப்பிட்டிருந்தேன். மேற்படி சந்தேகநபரை கைது செய்வதற்கு கால தாமதம் ஏற்பட்ட நிலையில் அது அரசாங்கத்தின் ஆதரவுடன் ஏற்படுத்தப்பட்டதாக தான் நம்பியதாகவும் தெரிவித்திருந்தார்.

எவ்வாறெனினும் 2025.10.2 ஆம் திகதி  நடைபெற்ற ஊடக சந்திப்பில் முன்னாள் நாடாளுமன்ற உறுப்பினர் விமல் வீரவன்ச வெளிப்படுத்திய விடயம் தொடர்பில் குற்ற விசாரணைப் பிரிவில் உறுதிப்படுத்தப்பட்ட சாட்சியங்களை சமர்ப்பிக்க தவறியுள்ளதாக அதிகாரிகள் தெரிவித்துள்ளனர். மேலும்  தான் கூறும் விடயம் பொய்யென அறிந்தும் பொய்யாக இருக்கலாம் என்ற நம்பிகையின் பேரிலும் ஊடகங்களில் உறுதிப்படுத்தப்படாத தகவலை வெளிபடுத்தியமை தொடர்பில் நீதிமன்றத்துக்கு தெரியப்படுத்தி உரிய சட்ட நடவடிக்கைகளை முன்னெடுக்க உள்ளதாக விசாரணை அதிகாரிகள் தெரிவித்துள்ளனர்.