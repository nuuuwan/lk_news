மரநடுகை திட்டங்களும் அதனை பராமரிப்பதும் விசமிகளின் செயற்பாடுகளால் சவாலுக்குள்ளாகிறது - வடக்கு ஆளுநர்

மர நடுகை செய்வதும் அதனைப் பராமரிப்பதும் விஷமிகளின் செயலால் எமது மாகாணத்தில் சவாலாகி வருகின்றது என வடக்கு மாகாண ஆளுநர் நா.வேதநாயகன் தெரிவித்துள்ளார்.

மர நடுகையைத் தொடர்ச்சியாக முன்னெடுத்துவரும் கிறீன் லேயர் அமைப்பின் கிளிநொச்சி மாவட்ட பணிமனையை வடக்கு மாகாண ஆளுநர் திறந்துவைத்து, உரையாற்றும்போதே அவர் இதனை தெரிவித்துள்ளார்.

கிறீன் லேயர் அமைப்பு மிகப் பெரிய வேலைத்திட்டத்தை எமது மாகாணத்தில் முன்னெடுத்து வருகின்றது. அந்த அமைப்பின் நிறுவுனர் சசிக்குமார் தனி ஒரு நபராக இந்தத் திட்டத்தை ஆரம்பித்து வெற்றிகரமாக முன்னெடுத்துள்ளார்.

அவர் உள்ளூராட்சி மன்றங்களின் உதவியுடன் மர நடுகையை முன்னெடுத்திருந்தார். இன்னமும் அதிகமான மரங்களை நடுமாறு உள்ளூராட்சி மன்றங்களின் தவிசாளர்களைக் கோரியிருக்கிறேன்.

கடந்த காலங்களில் பல தரப்புக்களாலும் மர நடுகை செயற்றிட்டம் முன்னெடுக்கப்பட்டாலும் அவற்றை பராமரிப்பதில் ஒரு சில தரப்புக்கள் வெற்றியடையவில்லை. ஆனால் இந்த அமைப்பு மர நடுகையை மாத்திரம் முன்னெடுக்காமல் அவற்றைப் பராமரிப்பதிலும் கூடுதல் கவனம் செலுத்துகின்றது.

மர நடுகை செய்த பின்னர் அதை வெட்டுகின்றார்கள், அதன் பாதுகாப்புக்கு போடப்பட்ட கூடுகளை திருடிச் செல்கின்றார்கள், தீயிட்டு எரிக்கின்றார்கள். இப்படி மோசமான செயல்களைச் செய்வதால் பெரும் சவால்களை எதிர்கொள்ளவேண்டியிருக்கின்றது. இந்தச் சவால்களைத்தாண்டி மரநடுகையில் சாதிக்க வேண்டும் என வடக்கு மாகாண  ஆளுநர் நா.வேதநாயகன் தெரிவித்துள்ளார்.