தேசிய கைத்தொழில் மேம்படுத்தப்படவில்லை என்ற எதிரணி குற்றச்சாட்டு தவறு ; 200 கைத்தொழிலாளர்களின் கடன் மறுசீரமைக்கப்பட்டுள்ளது - பிரதி அமைச்சர்

தேசிய கைத்தொழிலை மேம்படுத்த எவ்வித நடவடிக்கைகளும் எடுக்கப்படவில்லை  என்று எதிர்க்கட்சியினர் தான் குறிப்பிட்டுக் கொள்கிறார்கள். கைத்தொழிலாளர்கள் உண்மையை அறிவார்கள். 1093 கைத்தொழில் முயற்சியாளர்களில் 200 பேரின் கடன்கள் நிதியமைச்சின் தலையீட்டுடன் மறுசீரமைக்கப்டபட்டுள்ளன. ஏனையோரின் கடன்களை மறுசீரமைக்க உரிய நடவடிக்கைகள் எடுக்கப்பட்டுள்ளன என்று கைத்தொழில் மற்றும்  கைத்தொழில் முயற்சியாண்மை அபிவிருத்தி பிரதி அமைச்சர் சதுரங்க அபேசிங்க தெரிவித்தார்.

பாராளுமன்றத்தில் இன்று  வெள்ளிக்கிழமை (21)  நடைபெற்ற   2026ஆம் ஆண்டுக்கான வரவு - செலவுத் திட்டத்தில்  கிராமிய அபிவிருத்தி, சமூக பாதுகாப்பு மற்றும்  சமூக வலுவூட்டல் அமைச்சு மற்றும்  கடற்றொழில், நீரியல் வளங்கள் மற்றும்  கடல் வளங்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

பொருளாதார பாதிப்பினால்  2022 மற்றும் 2023 ஆம் ஆண்டு காலப்பகுதியில்  தேசிய கைத்தொழிற்றுறை மிக மோசமாக பாதிக்கப்பட்டிருந்தது. வரி  அதிகரிப்பு மற்றும் புதிய வரி கொள்கையினால்  தொழில் முயற்சியாளர்கள் பாதிக்கப்பட்டிருந்தார்கள்.  தேசிய கடன் மறுசீரமைப்பின் போது   தொழில் முயற்சியாளர்கள் குறித்து கடந்த அரசாங்கம் கவனம் செலுத்தவில்லை.

நாங்கள் ஆட்சிக்கு  வந்தவுடன் தொழில்  முயற்சியாளர்கள் மற்றும் கைத்தொழிலாளர்களுடன் வெளிப்படையான பேச்சுவார்த்தைகளில் ஈடுபட்டோம். பொருளாதார நிலைமையை கருத்திற் கொண்டு முன்வைத்த திட்டங்களுக்கு தொழில் முயற்சியாளர்கள் முழுமையான ஒத்துழைப்பு வழங்கினார்கள்.

தேசிய கடன் மறுசீரமைப்பின் போது பாதிக்கப்பட்ட கைத்தொழில் மற்றும் தொழில் முயற்சியாளர்கள் குறித்து கவனம் செலுத்தப்படவில்லை  என்று எதிர்க்கட்சியினர் குறிப்பிடுவது முற்றிலும் தவறானது.  கடன் நெருக்கடிக்குள் உள்ளாக்கப்பட்டிருந்த 1093 தொழில் முயற்சியாளர்கள் மற்றும் கைத்தொழிலாளர்களுக்கு  நிவாரணமளிக்கப்பட்டுள்ளது. நிதியமைச்சின் தலையீட்டுடன் 200 முயற்சியாளர்களின் கடன் மறுசீரமைக்கப்பட்டுள்ளது. ஏனையோரின் கடன்களை மறுசீரமைக்க உரிய நடவடிக்கை எடுக்கப்பட்டுள்ளது.

தொழில் முயற்சியாளர்கள் மற்றும் கைத்தொழிலாளர்களுக்கு  இலகு வட்டி வீத அடிப்படையில்  கடன் வழங்கப்படுகிறது. அனைத்தையும் விமர்சிக்கும் மனநிலையில்  எதிர்கட்சியினர் குறைப்பாடுகளை மாத்திரம் தேடித் திரிவது ஒன்றும் ஆச்சரியத்துக்குரியதல்ல என தெரிவித்துள்ளார்.