පකිස්ථාන - ශ්‍රී ලංකා ක්‍රිකට් තරගාවලියේ අලුත් ම තත්ත්වය

ආරක්ෂක හේතු මත පකිස්ථානයේ දැනට පැවැත්වෙන තරග සංචාරය නිමා කරමින් ශ්‍රී ලංකා කණ්ඩායම නැවත මෙරටට පැමිණීමේ සූදානමක් පවතින බවට බදාදා (නොවැ: 12) මාධ්‍ය වාර්තා පළ කර තිබිණි.

බීබීසී සිංහල සේවය ඒ පිළිබඳ කළ විමසීමකදී ශ්‍රි ලංකා ක්‍රිකට් ආයතනයේ සභාපති ෂම්මි සිල්වා කියා සිටියේ, පැවති තත්ත්වය සම්බන්ධයෙන් පකිස්ථාන ක්‍රිකට් පාලක මණ්ඩලය සහ පකිස්ථානයේ ශ්‍රී ලංකා කණ්ඩායම නියෝජනය කරන නිලධාරීන් සමග සාකච්ඡා කළ බව ය.

මේ අතර ශ්‍රී ලංකා ක්‍රිකට් කණ්ඩායමේ පකිස්ථාන තරග සංචාරය සම්බන්ධයෙන් ශ්‍රී ලංකා ක්‍රිකට් ආයතනය නිවේදනය කළේ, අදාළ තරග සංචාරය සැලසුම් කර ඇති පරිදි පැවැත්වෙන බව ය.

ආරක්ෂාව සම්බන්ධයෙන් පවතින ගැටලු උපුටා දක්වමින් නැවත ශ්‍රී ලංකාව බලා යාමට අවශ්‍ය බවට ශ්‍රී ලංකා ජාතික කණ්ඩායමේ ක්‍රීඩකයින් කිහිප දෙනෙකු විසින් කණ්ඩායමේ කළමනාකාරීත්වයට ඊයේ (නොවැ: 12) උදෑසන දැනුම් දී තිබූ බව ශ්‍රී ලංකා ක්‍රිකට් ආයතනය නිකුත් කළ නිවේදනයේ සඳහන් විය.

මෙම තත්ත්වයත් සමග, ශ්‍රී ලංකා ක්‍රිකට් ආයතනය වහා ම ක්‍රීඩකයින් සමග සම්බන්ධ වී පකිස්ථාන තරග සංචාරයේ නිරත ශ්‍රී ලංකා කණ්ඩායමේ සෑම සාමාජිකයෙකුගේ ම ආරක්ෂාව සහතික කිරීම සඳහා පකිස්ථාන ක්‍රිකට් පාලක මණ්ඩලය සහ අදාළ බලධාරීන් සමග සම්බන්ධ වූ බවත්, ආරක්ෂාව සම්බන්ධයෙන් කිසිදු ගැටලුවක් ඇති වීමට ඉඩ නොදෙන බවට සහතික වූ බවටත් දැනුම් දුන් බව එම නිවේදනයේ සඳහන් වේ.

මෙම තත්ත්වය තුළ, නියමිත පරිදි තරග සංචාරය අඛණ්ඩව කරගෙන යන ලෙස ශ්‍රී ලංකා ක්‍රිකට් ආයතනය සියලු ම ක්‍රීඩකයින්ට, සහායක කාර්ය මණ්ඩලයට සහ කණ්ඩායම් කළමනාකාරිත්වයට උපදෙස් දී ඇති බව ශ්‍රී ලංකා ක්‍රිකට් ආයතනය නිකුත් කළ නිවේදනයේ සඳහන් විය.

මේ අතර, ශ්‍රී ලංකා ක්‍රිකට් ආයතනය විසින් ලබා දුන් උපදෙස් නොතකා නැවත ශ්‍රී ලංකාව බලා පැමිණෙන ක්‍රීඩකයින් හෝ සහයක කාර්ය මණ්ඩල සාමාජිකයින් පිළිබඳව ගන්නා තීරණය පිළිබඳව ද ක්‍රිකට් ආයතනය නිකුත් කළ නිවේදනයේ සඳහන් කර තිබේ.

"සංචාරය දිගට ම කරගෙන යාමට ශ්‍රී ලංකා ක්‍රිකට් ආයතනය නිකුත් කළ නියෝගය නොතකා, යම් ක්‍රීඩකයෙකු සංචාරයෙන් ඉවත් වුවහොත් තරගාවලිය බාධාවකින් තොරව අඛණ්ඩව කරගෙන යාම සහතික කිරීම සඳහා ශ්‍රී ලංකා ක්‍රිකට් ආයතනය වහා ම ආදේශක ක්‍රීඩකයින් පකිස්ථානයට යැවීමට කටයුතු කරන," බව එහි දැක්වේ.

ශ්‍රී ලංකා ක්‍රිකට් ආයතනයේ නියෝග නොතකා කිසියම් ක්‍රීඩකයෙකු හෝ සහායක කාර්ය මණ්ඩල සාමාජිකයෙකු නැවත මව්රට බලා පැමිණියහොත්, ඔවුන්ගේ ක්‍රියාව තක්සේරු කිරීම සඳහා විධිමත් සමාලෝචනයක් පවත්වනු ලබන අතර, සමාලෝචනය අවසානයේ සුදුසු තීරණයක් ගනු ලබන," බව ද  ශ්‍රී ලංකා ක්‍රිකට් ආයතනය නිකුත් කළ නිවේදනයේ සඳහන් වේ.

මේ අතර, ශ්‍රී ලංකාව සහ පකිස්ථානය අතර පැවැත්වෙන ක්‍රිකට් තරගාවලිය සඳහා ජාත්‍යන්තර විස්තර විචාරකයෙකු ලෙස එක්වී සිටින රොෂාන් අබේසිංහ බීබීසී සිංහල සේවය වෙත අදහස් දක්වමින් පැවසුවේ, පකිස්ථානයේදී තමන්ට සහ ක්‍රිකට් කණ්ඩායමට සපයා ඇති ආරක්ෂාව පිළිබඳව තමන් සෑහීමකට පත්වන බව ය.

"මට නම් ඇත්තට ම මේ තියෙන ආරක්ෂාව ගැන කිසි ම ගැටලුවක් නැහැ. අපිව හෝටලයේ ඉඳලා ක්‍රීඩාංගණය දක්වා එක්කන් යන්නේ ශ්‍රී ලංකා කණ්ඩායමත් එක්ක ම යි.

උපරිම ආරක්ෂාවක් ලබා දීලා තියෙනවා. පාරේ අනෙක් වාහන ගමන් කරන එක නතර කරලා තියෙන්නේ. ඒ වගේ ම මම දැක්කා අඩු ම තරමින් පාර දෙපැත්තේ වාහනයක්වත් නතර කරන්න දීලා නැහැ අපිව එක්කන් යද්දී වගේ ම ආපහු ක්‍රීඩාංගණයේ ඉඳලා හෝටලයට එක්කන් එනකොටත්.

මට කියන්න පුළුවන් මගේ පෞද්ගලික මතය අනුව මේ දීලා තියෙන ආරක්ෂාව ගැන මම සෑහීමකට පත්වෙනවා කියලා. අනිත් අය හිතන දේ ගැන මට මුකුත් අදහස් දැක්වීමක් කරන්න බැහැ." ඔහු පැවසුවේය.

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

ඉන් සුවිශේෂී අවස්ථාවක් වන්නේ, 1996 වසරේ ලෝක කුසලාන තරගාවලිය යි.

ඉන්දියාව, ශ්‍රී ලංකාව සහ පකිස්ථානය සම සත්කාරකත්වය දැක්වූ 1996 ලෝක කුසලාන තරගාවලියේදී ශ්‍රී ලංකාවේ පැවති යුදමය තත්ත්වය සහ කොළඹ සිදුවූ බෝම්බ පිපිරීම් හේතුවෙන් ඔස්ට්‍රේලියාව සහ බටහිර ඉන්දීය කොදෙව් කණ්ඩායම් ශ්‍රී ලංකාවේ පැවැත්වීමට නියමිත එක්දින තරග ක්‍රීඩා කිරීමට නොපැමිණෙන බව දැනුම් දුන් අවස්ථාවේදී ඉන්දීය සහ පකිස්ථාන ක්‍රිකට් පාලක මණ්ඩල එක්ව සුහද තරගයක් සඳහා දෙරටේ ක්‍රීඩකයින්ගෙන් සැදුම්ලත් කණ්ඩායමක් මෙරටට එවී ය.

ඊට අමතරව, 1996 වසරේ පකිස්ථානයේදී පැවති ලෝක කුසලාන අවසන් තරගයේදී ශ්‍රී ලංකා කණ්ඩායමට පකිස්ථාන ක්‍රිකට් ලෝලීන්ගෙන් ප්‍රබල සහයෝගයක් ලැබිණි.

මෙවන් සබඳතාවක් ගොඩනගාගෙන ඇති තත්ත්වයක් තුළ  ඉස්ලාමාබාද් අගනුවර සිදුවූ බෝම්බ පිපිරීමේ සිදුවීමත් සමග ශ්‍රී ලංකා ක්‍රීඩකයින් පකිස්ථාන තරග සංචාරය අත්හිටුවා නැවත පැමිණීමට තීරණය කළහොත් එයින් ලබා දෙන පණිවුඩය කුමක් වනු ඇත් දැයි ජාත්‍යන්තර ක්‍රිකට් විස්තර විචාරක රොෂාන් අබේසිංහගෙන් බීබීසී සිංහල සේවය කළ විමසීමට ඔහු ලබා දුන්නේ මෙවන් පිළිතුරකි.

"ඒක ලොකු අභියෝගයක් වනවා ශ්‍රී ලංකා රජයට වගේ ම ශ්‍රී ලංකා ක්‍රිකට් ආයතනයට. මොක ද මේ රටවල් දෙක අතර තියෙන්නේ දිර්ඝ කාලීන බැඳීමක්. ඒකට මේ ගන්න තීරණයත් එක්ක යම් පළුදු වීමක් වෙන්න පුළුවන්කමක් තියෙනවා," ඔහු පැවසුවේ ය.

'ශ්‍රී ලංකාව ගත් තීරණයට කෘතඥ වෙමි' - පකිස්ථාන ක්‍රිකට් සභාපති

මේ අතර, X පණිවුඩයක් පළ කරමින් පකිස්ථාන ක්‍රිකට් පාලක මණ්ඩලයේ සභාපති මොෂින් නක්වි සඳහන් කර ඇත්තේ, 'තරග සංචාරය දිගට ම කරගෙන යාමට ශ්‍රී ලංකා කණ්ඩායම ගත් තීරණය පිළිබඳව කෘතඥ වන' බව ය.

'පකිස්ථාන තරග සංචාරය දිගට ම කරගෙන යාමට ශ්‍රී ලංකා කණ්ඩායම ගත් තීරණය පිළිබඳව කෘතඥ වෙමි.

පකිස්ථානය සහ ශ්‍රී ලංකාව අතර එක්දින තරග නොවැම්බර් 14 සහ 16 යන දිනවල රාවල්පින්ඩිහිදී පැවැත්වේ.'

මේ අතර, ශ්‍රී ලංකාව සහ පකිස්ථානය අතර එක්දින තරගාවලියේ සහ සිම්බාබ්වේ කණ්ඩායම ද එක්වන තුන් කොන් එක්දින තරගාවලියේ කාලසටහන වෙනස් කළ බව පකිස්ථාන ක්‍රිකට් පාලක මණ්ඩලය නිවේදනය කර තිබේ.

ඒ අනුව, ශ්‍රී ලංකාව සහ පකිස්ථානය අතර අද (නොවැ: 13) පැවැත්වීමට නියමිතව තිබූ දෙවන එක්දින තරගය හෙටට (නොවැ: 14) කල්දමා තිබේ.

ඩේසි ෆොරස්ට් ඩිමෙන්ෂියාවලින් පෙළෙන බැවින් අධිචෝදනා පත්‍රය පවත්වාගෙන යාම 'පදනම් විරහිත බව' නීතිඥවරයා අධිකරණයට කියයි

ප්‍රදීප් නිලංග දෑළ ශ්‍රී දළදා මාලිගාවේ තෙවරක් දියවඩන නිලමේ ධූරයට පත්වූ පළමු වැන්නා වෙයි