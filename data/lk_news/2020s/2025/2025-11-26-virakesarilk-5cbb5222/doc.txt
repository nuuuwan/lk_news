உயர்வான வெளிநாட்டுக் கையிருப்புடன் இவ்வாண்டை நிறைவு செய்யமுடியும் - மத்திய வங்கி ஆளுநர் நம்பிக்கை

உள்நாட்டிலும், உலகளாவிய ரீதியிலும் சமகாலத்தில் அவதானிக்கப்பட்ட மாற்றங்களை நன்கு ஆராய்ந்ததன் பின்னர் ஓரிரவுக் கொள்கை வீதத்தினை 7.75 சதவீதமாக மாற்றமின்றிப் பேணுவதற்கு இலங்கை மத்திய வங்கி தீர்மானித்துள்ளது.

அத்தோடு தற்போதைய பொருளாதார நிலைவரங்களை அடிப்படையாகக்கொண்டு நோக்குகையில் மிக உயர்வான வெளிநாட்டுக்கையிருப்புடன் இவ்வாண்டை நிறைவுசெய்யமுடியும் என மத்திய வங்கியின் ஆளுநர் கலாநிதி நந்தலால் வீரசிங்க நம்பிக்கை வெளியிட்டுள்ளார்.

இலங்கை மத்திய வங்கியின் இந்த ஆண்டுக்கான இறுதி நாணயச்சபைக் கூட்டத்தில் மேற்கொள்ளப்பட்ட தீர்மானங்களை அறிவிக்கும் ஊடகவியலாளர் சந்திப்பு புதன்கிழமை (26) மத்திய வங்கியின் கேட்போர் கூடத்தில் நடைபெற்றது.

அதன்படி உள்நாட்டிலும், உலகளாவிய ரீதியிலும் சமகாலத்தில் அவதானிக்கப்பட்ட மாற்றங்களை நன்கு ஆராய்ந்ததன் பின்னர் ஓரிரவுக் கொள்கை வீதத்தினை 7.75 சதவீதம் எனும் அதன் தற்போதைய மட்டத்திலேயே பேணுவதற்கும், நியதி ஒதுக்குவீதத்தை 2 சதவீதமாகத் தொடர்ந்து மாற்றமின்றிப் பேணுவதற்கும் நாணயச்சபை தீர்மானித்துள்ளது. அத்தோடு இந்தக் கொள்கைத்தீர்மானத்தின் ஊடாக 5 சதவீதம் என்ற பணவீக்க இலக்கியை அடைந்துகொள்ளமுடியும் எனவும் மத்திய வங்கி நம்பிக்கை வெளியிட்டுள்ளது.

அதேபோன்று முதன்மைப் பணவீக்கமானது கடந்த ஒக்டோபர் மாதம் முதல் தொடர்ந்து மூன்றாவது மாதமாகவும் அதிகரிப்பொன்றைப் பதிவுசெய்திருப்பதுடன், மத்திய வங்கி புதிதாக அறிமுகப்படுத்தியிருக்கும் சேவைப் பணவீக்கம் நிலையான மட்டத்தில் உள்ளது.

அதேவேளை மத்திய வங்கியினால் முன்னர் எதிர்வுகூறப்பட்டதை விட மிகக்குறைந்த வேகத்தில் பணவீக்கம் அதிகரித்துவரும் நிலையில், 2026 இன் இரண்டாம் அரையாண்டில் ஏற்கனவே நிர்ணயிக்கப்பட்ட 5 சதவீதம் எனும் இலக்கை நோக்கி நகரும் என எதிர்பார்க்கப்படுகின்றது.

மறுபுறம் முக்கிய பொருளாதாரக் குறிகாட்டிகளை அடிப்படையாகக்கொண்டு நோக்குகையில், நாட்டின் பொருளாதாரம் தொடர்ந்து வளர்ச்சியைப் பதிவுசெய்துவருகின்றது.

இருப்பினும் அண்மைய மாதங்களில் இறக்குமதிகள் அதிகரித்திருப்பதன் காரணமாக வர்த்தகப் பற்றாக்குறை மேலும் விரிவடைந்துள்ளது. ஆனால் சுற்றுலாத்துறை மற்றும் வெளிநாட்டுப் பணவனுப்பல்கள் மூலமான வருமானம் உயர்வடைந்துள்ளது. குறிப்பாக ஜனவரி - ஒக்டோபர் மாதம் வரையான காலப்பகுதியில் சுற்றுலாத்துறை மூலமான வருவாய் 2.7 பில்லியன் டொலராகவும், வெளிநாட்டுப் பணவனுப்பல்கள் மூலமான வருவாய் 6.5 பில்லியன் டொலராகவும் பதிவாகியுள்ளது. கடந்த ஆண்டு இதே காலப்பகுதியில் மேற்படி துறைகளில் முறையே 2.5 பில்லியன் டொலர் மற்றும் 5.4 பில்லியன் டொலர் வருமானம் பதிவாகியிருந்தமை குறிப்பிடத்தக்கது.

எனவே எதிர்வரும் டிசம்பர் மாதம் 15 ஆம் திகதி சர்வதேச நாணய நிதிய இயக்குநர் சபையின் ஒப்புதலின் பின்னர் அவர்களிடமிருந்து கிடைக்கப்பெறவுள்ள நிதி மற்றும் ஆசிய அபிவிருத்தி வங்கியுடன் எட்டப்பட்ட இணக்கப்பாட்டுக்கு அமைவாகக் கிடைக்கப்பெறவுள்ள நிதி ஆகியவற்றின் மூலம் மீண்டும் மிக உயர்வாக வெளிநாட்டுக்கையிருப்புடன் இந்த ஆண்டை நிறைவுசெய்யுமுடியும் என இலங்கை மத்திய வங்கியின் ஆளுநர் கலாநிதி நந்தலால் வீரசிங்க நம்பிக்கை வெளியிட்டுள்ளார்.