சீரற்ற வானிலையால் 15 விமானங்கள்  வேறு விமானநிலையங்களுக்குத் திருப்பி அனுப்பப்பட்டன

நிலவும் சீரற்ற வானிலை விளைவாக  பண்டாரநாயக்க சர்வதேச விமானநிலையத்தில் தரையிறங்கவிருந்த 15 விமானங்கள் வேறு விமானநிலையங்களுக்குத் திருப்பியனுப்பப்பட்டிருப்பதுடன், விமானங்களின் பாதுகாப்பான தரையிறக்கத்தை உறுதிசெய்வதற்காக மத்தள சர்வதேச விமானநிலையம் முழுமையாகத் தயார்நிலையில் வைக்கப்பட்டுள்ளது.

நாட்டில் நிலவும் சீரற்ற காலநிலையின் விளைவாக பலர் உயிரிழந்திருப்பதுடன், இன்னமும் மீட்புப்பணிகள் இடம்பெற்றுவரும் பின்னணியில், 'தித்வா' சூறாவளி உள்ளடங்கலாக நிலவும் மிகமோசான புயல் மற்றும் கடும் மழையின் விளைவாக கொழும்பு பண்டாரநாயக்க சர்வதேச விமானநிலைய நடவடிக்கைகளுக்கு ஏற்படக்கூடிய தாக்கத்தைக் குறைத்துக்கொள்வதற்கு அவசியமான சகல முன்னெச்சரிக்கை நடவடிக்கைகளும் எடுக்கப்பட்டிருப்பதாக இலங்கை விமான மற்றும் விமான சேவைகள் நிறுவனம் அதன் அறிக்கையில் தெரிவித்துள்ளது.

அத்தோடு பயணிகள், பயணிகளுடன் விமான நிலையத்துக்கு வருகைதருவோர், விமான நிலைய ஊழியர்களின் பாதுகாப்புக்கே தாம் முன்னுரிமை அளித்து செயற்படுவதாகவும், சம்பந்தப்பட்ட சகல தரப்பினருடனும் ஒருங்கிணைப்பை ஏற்படுத்தி பாதுகாப்பான விமானப் பயணத்தை உறுதிப்படுத்துவதற்கு அவசியமான நடவடிக்கைகள் முன்னெடுக்கப்பட்டு வருவதாகவும் அந்நிறுவனம் சுட்டிக்காட்டியுள்ளது.

அதேவேளை விமான மற்றும் விமான சேவைகள் நிறுவனத்தினால் வெளியிடப்பட்டுள்ள நேற்று வெள்ளிக்கிழமை (28) நண்பகல் 12.00 மணி வரையான தரவுகளின் பிரகாரம், நேற்று முன்தினம் வியாழக்கிழமை (27) இரவு 10.55 மணி முதல் பண்டாரநாயக்க விமான நிலையத்தில் விமானங்கள் பாதுகாப்பாகத் தரையிறங்குவதற்கான சூழ்நிலை இல்லாததன் காரணமாக 15 உள்வருகை விமானங்கள் மத்தள, திருவேந்திரம் (இந்தியா-கேரளா), கொச்சின் (இந்தியா-கேரளா) ஆகிய விமான நிலையங்களுக்குத் திருப்பியனுப்பப்பட்டுள்ளன.

அதுமாத்திரமன்றி பண்டாரநாயக்க சர்வதேச விமான நிலையத்தில் தரையிறங்கவிருந்த 6 விமானங்கள் ஏற்கனவே மத்தள சர்வதேச விமான நிலையத்துக்குத் திருப்பியனுப்பப்பட்ட நிலையில், மேலும் திருப்பியனுப்பப்படும் விமானங்களின் உள்வருகைக்கு இடமளிக்கக்கூடிய வகையில் மத்தள விமான நிலையம் முழுமையான தயார்ப்படுத்தலில் வைக்கப்பட்டிருப்பதாக விமான மற்றும் விமான சேவைகள் நிறுவனம் அறிவித்துள்ளது.

மேலும் யாழ் சர்வதேச விமான நிலையத்திலிருந்து புறப்படவிருந்த விமானமொன்று சீரற்ற காலநிலை அச்சுறுத்தல் காரணமாக இரத்துச்செய்யப்பட்டுள்ளது.

அத்தோடு இன்று (நேற்று) அல்லது நாளை (இன்று) பண்டாரநாயக்க சர்வதேச விமான நிலையத்தின் ஊடாகப் பயணிப்பதற்குத் திட்டமிட்டுள்ள சகல பயணிகளும் விமான நிலையத்துக்கு வருகைதருவதற்கு முன்பதாக தாம் முன்பதிவுசெய்துள்ள விமான சேவை நிறுவனத்துடன் தொடர்புகொண்டு தமது பயணம் சார்ந்த தகவல்களைப் பெற்றுக்கொள்ளுமாறு விமான மற்றும் விமான சேவைகள் நிறுவனம் அறிவுறுத்தியுள்ளது.