டிஜிட்டல் பொருளாதார கருத்திட்டத்தில் மொழி புறக்கணிப்பு

டிஜிட்டல் பொருளாதார கருத்திட்டத்தில் தமிழ் மற்றும் சிங்கள மொழிகள் புறக்கணிக்கப்பட்டுள்ளன.தமிழ் மற்றும் சிங்கள மக்கள் தமது தாய்மொழியுடன் டிஜிட்டல் கருத்திட்டத்துக்குள் உள்நுழையும் உரிமை மறுக்கப்பட்டுள்ளது. டிஜிட்டல் தேசிய அடையாள அட்டை பற்றி பேசப்படுகிறது. ஆனால் இதற்கு எவ்வாறான  நடவடிக்கைகள் எடுக்கப்பட்டுள்ளன என்பது வெளிப்படையாக் குறிப்பிடப்படவில்லை. இந்த கருத்திட்டம் தொடர்பில் ஆராய பாராமன்ற தெரிவுக்குழு ஒன்றை நியமிக்க வேண்டும் என  ஐக்கிய மக்கள் சக்தியின் கொழும்பு மாவட்ட பாராளுமன்ற உறுப்பினர் கலாநிதி ஹர்ஷ டி சில்வா வலியுறுத்தினார்.

பாராளுமன்றத்தில் புதன்கிழமை (26) நடைபெற்ற 2026 வரவு செலவுத் திட்டத்தின்  கடற்றொழில், நீரியல் வளங்கள் மற்றும் கடல் வளங்கள் அமைச்சு மற்றும்  விஞ்ஞான மற்றும் தொழில்நுட்ப அமைச்சு,டிஜிட்டல் பொருளாதார  அமைச்சுக்கான  நிதி ஒதுக்கீடு மீதான குழுநிலை விவாதத்தில் உரையாற்றும் போது மேற்கண்டவாறு குறிப்பிட்டார்.

டிஜிட்டல் பொருளாதாரம் நாட்டுக்கு மிகவும் முக்கியமானது. அரச நிறுவனங்கள் மற்றும் தனியார் நிர்வாக கட்டமைப்பில் டிஜிட்டல் மயப்படுத்தலை செயற்படுத்த அரசாங்கம் முன்னெடுத்துள்ள நடவடிக்கைகளுக்கு முழுமையான ஒத்துழைப்பு வழங்குவோம். டிஜிட்டல் மயமாக்கலின் போது  ஜனநாயகம் மற்றும் மனித உரிமைகள் குறித்தும் அவதானம் செலுத்த வேண்டும்.

ஒருசில நாடுகள் ஜனநாயகம் மற்றும் மனித உரிமைகளை புறக்கணித்து டிஜிட்டல் மயமாக்கலை செயற்படுத்த முனைந்த போது பாரிய நெருக்கடிக்குள்ளாகியுள்ளன.ஆகவே நாட்டில் சட்டத்தால் ஏற்றுக்கொள்ளப்பட்ட விடயங்களுக்கு அமைவாகவே டிஜிட்டல் பொருளாதார திட்டத்தை செயற்படுத்த வேண்டும்.

இந்த நாட்டில் 30  வருடகால யுத்தம் காணப்பட்டது. யுத்தம் முடிவடைந்துள்ள நிலையில் இன்றளவிலும் நல்லிணக்கம் மற்றும் அமைதி உறுதிப்படுத்தப்படவில்லை. வடக்கு மற்றும் கிழக்கு  மாகாணங்களில் டிஜிட்டல் மயமாக்க லை அமுல்படுத்த புதிய திட்டங்கள் ஏதும் செயற்படுத்தப்படவில்லை.

டிஜிட்டல் பொருளாதார கருத்திட்டத்தில் தமிழ் மற்றும் சிங்கள மொழிகள் புறக்கணிக்கப்பட்டுள்ளன. அரச நிர்வாக கட்டமைப்பில் ஏதேனும் வலைத்தளங்கள் அறிமுகப்படுத்தப்படும் போது தமிழ் மற்றும் சிங்கள மொழிகளுக்கு முன்னுரிமை வழங்கப்பட  வேண்டும் என்று சட்டத்தால் குறிப்பிடப்பட்டுள்ளது.

ஆனால் அரசாங்கம் தற்போது அறிமுகப்படுத்தியுள்ள  டிஜிட்டல் பொருளாதார கருத்திட்டத்தில் இச்சட்டம் மீறப்பட்டுள்ளது.தமிழ் மற்றும் சிங்கள மக்கள் தமது தாய்மொழியுடன் இந்த கருத்திட்டத்துக்குள் உள்நுழையும் உரிமை மறுக்கப்பட்டுள்ளது.

டிஜிட்டல் தேசிய அடையாள அட்டை பற்றி பேசப்படுகிறது. ஆனால் இதற்கு எவ்வாறான  நடவடிக்கைகள் எடுக்கப்பட்டுள்ளன என்பது வெளிப்படையாக் குறிப்பிடப்படவில்லை. ஆகவே இந்த கருத்திட்டம் தொடர்பில் ஆராய பாராளுமன்ற தெரிவுக்குழு ஒன்றை நியமிக்குமாறு கேட்டுக்கொள்கிறேன் என்றார்.