ரிக்ல்டன் 176 ஆ.இ., புவுமா 106; பலமான நிலையில் தென் ஆபிரிக்கா

கேப் டவுன், நியூலண்டஸ் விளையாட்டரங்கில் வெள்ளிக்கிழமை (3) ஆரம்பமான பாகிஸ்தானுக்கு எதிரான 2ஆவது டெஸ்ட் கிரிக்கெட் போட்டியில் தென் ஆபிரிக்கா பலம்வாய்ந்த நிலையை அடைந்துள்ளது.

ரெயான் ரிக்ல்டன், அணித் தலைவர் டெம்பா பவுமா ஆகிய இருவரும் குவித்த சதங்களின் உதவியுடன் முதலாம் நாள் ஆட்ட நேர முடிவில் தென் ஆபிரிக்கா அதன் முதல் இன்னிங்ஸில் 4 விக்கெட்களை இழந்து 316 ஓட்டங்களைக் குவித்து பலமான நிலையில் இருக்கிறது.

ஏய்டன் மார்க்ராம் (17), வியான் முல்டர் (5), ட்ரைஸ்டன் ஸ்டப்ஸ் (0) ஆகிய மூவரும் 11 ஓட்டங்கள் வித்தியாசத்தில் ஆட்டம் இழந்தனர். (72 - 3 விக்)

அதன் பின்னர் ஜோடி சேர்ந்த ரெயான் ரிக்ல்டன், டெம்பா பவுமா ஆகிய இருவரும் பொறுப்புடன் துடுப்பெடுத்தாடி 4ஆவது விக்கெட்டில் 235 ஓட்டங்களைப் பகிர்ந்து தென் ஆபிரிக்காவை பலமான நிலையில் இட்டனர்.

டெம்பா பவுமா தனது 4ஆவது டெஸ்ட் சதத்தைப் பூர்த்தி செய்த சிறிது நேரத்தில் 106 ஓட்டங்களுடன் ஆட்டம் இழந்தார்.

மறுபக்கத்தில் தொடர்ந்து திறமையாகத் துடுப்பெடுத்தாடிய ரிக்ல்டன் 232 பந்துகளை எதிர்கொண்டு 21 பவுண்டறிகள், ஒரு சிக்ஸ் உட்பட 176 ஓட்டங்களுடன் ஆட்டம் இழக்காதிருந்தார். இது அவர் குவித்த இரண்டாவது  டெஸ்ட்  சதமாகும்.