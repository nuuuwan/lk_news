பாப்பரசரை சந்தித்தார் யுனிசெப் நிர்வாக பணிப்பாளர் கேத்தரின் ரஸ்ஸல்

உலக சிறுவர்களின் நிலை தொடர்பில் கலந்துரையாட  யுனிசெப் (UNICEF) நிர்வாக பணிப்பாளர் கேத்தரின் ரஸ்ஸல் (Catherine Russell)  பாப்பரசர் 14-ஆம் லியோவைச் சந்தித்துள்ளார்.

வத்திக்கானில் இடம்பெற்ற இந்த சந்திப்பில், குறிப்பாக மோதல்கள், வறுமை மற்றும் உலகளாவிய வெளிநாட்டு உதவித்தொகை மற்றும் கடன் நெருக்கடிகளால் பாதிக்கப்பட்ட சிறுவர்களின் நிலை குறித்து கலந்துரையாடப்பட்டுள்ளது.

அதேநேரம், வெளிநாட்டு உதவி நிதியில் உலகளாவிய ரீதியில், சுகாதாரம், கல்வி மற்றும் பாதுகாப்பு சேவைகளுக்கான அணுகல் திரும்பப் பெறப்படுவதாகவும் யுனிசெப் (UNICEF) நிர்வாக பணிப்பாளர் கேத்தரின் ரஸ்ஸல் தெரிவித்துள்ளார்.

காசா, கொங்கோ ஜனநாயகக் குடியரசு, ஹைட்டி, சூடான், உக்ரேன் மற்றும் ஏமன் போன்ற நாடுகளில் பல சிறுவர்கள், மோதல் மற்றும் வன்முறைகளுக்கு மத்தியில் வாழ்வதுடன் சிலர் அதிலிருந்து தப்பி ஓடுவதாகவும் தெரிவிக்கப்படுகிறது.

இதற்கிடையில், தற்போது 1 பில்லியன் சிறுவர்கள் காலநிலை மாற்றங்களினால் தாக்கங்களுக்குள்ளாகி உள்ளதுடன், பலர் தீவிர வறுமையில் வாழ்வதாகவும் தெரிவிக்கப்படுகிறது.

அனைத்து சிறுவர்களும் கல்வி பெறுவதை உறுதி செய்வதிலும், சிறுவர்களிடமிருந்து வளங்களைத் திசைதிருப்பும் கடன் நெருக்கடியை நிவர்த்தி செய்வதிலும், பாப்பரசர் 14-ஆம் லியோவின் தலைமைக்கு யுனிசெப் (UNICEF) நிர்வாக பணிப்பாளர் கேத்தரின் ரஸ்ஸல் இதன்போது நன்றி தெரிவித்துள்ளார்.

பல நாடுகள் இப்போது சுகாதாரம், கல்வி மற்றும் சமூகப் பாதுகாப்பில் முதலீடு செய்வதை விட கடன்களுக்கான வட்டியில் அதிக முதலீடு செலுத்துகின்றன.

இந்த காலகட்டங்களில், பாதுகாப்பாக உணரவும், வளரவும் மகிழ்ச்சியான நேரமாக அமைய வேண்டும். ஆனால் போர், வறுமை மற்றும் காலநிலை பேரழிவுகளில் இருந்து தப்பிக்க நாளுக்கு நாள் பல சிறுவர்கள் போராடி வருவதாக  யுனிசெப்  நிர்வாக பணிப்பாளர் கேத்தரின் ரஸ்ஸல் தெரிவித்துள்ளார்.

மோதல்களைப் போலவே, காலநிலை பேரழிவுகளும் அடிக்கடி நிகழ்கின்றன, இதனால் சிறுவர்கள் பாதிக்கப்படக்கூடியவர்கள். வறட்சி மற்றும் வெள்ளத்தினால் உணவு மற்றும் நீர் உள்ளிட்டவை பாதிக்கின்றன,

எனவே, பாடசாலைகள் மற்றும் சுகாதார வசதிகளை அழிவடைவதோடு, இடம்பெயர்வுக்கும், குறைந்து வரும் வளங்கள் மோதல்களுக்கும் வழிவகுக்கின்றன.

யுனிசெப் மற்றும் அதனுடன் இணைந்த நிறுவனங்கள், சிறுவர்களுக்கு ஊட்டச்சத்து, சுத்தமான நீர், தடுப்பூசிகள், மருந்துகள் மற்றும் வன்முறைக்கு எதிரான பாதுகாப்பு ஆகியவற்றை வழங்கி வருவதாகவும் அவர் இதன்போது குறிப்பிட்டுள்ளார்.

யுனிசெப் (UNICEF) நிர்வாக பணிப்பாளர் கேத்தரின் ரஸ்ஸல் வத்திக்கானுக்கு மேற்கொண்ட இரண்டாவது விஜயம் இதுவாகும்.