දකුණු ආසියානු ජ්‍යෙෂ්ඨ මලල ක්‍රීඩා ශූරතාවලියේ අනුශූරතාව දිනයි

ශ්‍රී ලංකා මලල ක්‍රීඩක ක්‍රීඩිකාවෝ රන් පදක්කම් 16 ක් දිනාගනිමින් ඉන්දියාවේදී පැවති දකුණු ආසියානු ජ්‍යෙෂ්ඨ මලල ක්‍රීඩා ශූරතාවලියේ අනුශූරතාව හිමිකරගැනීමට සමත් වූහ.

ශ්‍රී ලංකාව මෙම ශූරතාවලියේදී රන් පදක්කම් 16ක්, රිදී පදක්කම් 14 ක් සහ ලෝකඩ පදක්කම් 10 ක් සමගින් සමස්ත පදක්කම් 40 ක් දිනාගැනීමට සමත් විය.

සත්කාරක ඉන්දියාව රන් සහ රිදී පදක්කම් 20 බැගින් සහ ලෝකඩ පදක්කම් 18 ක් සමගින් සමස්ත පදක්කම් 58 ක් දිනාගනිමින් ශූරතාව දිනාගැනීමට සමත් විය.

එහිදී ශ්‍රී ලංකාව නියෝජනය කළ ෆාතීමා යාමික් රන් පදක්කම් ත්‍රිත්වයක් දිනා ගැනීමට සමත් වූ අතර චමෝද් යෝධසිංහ සහ මධුෂානී හේරත් රන් පදක්කම් ද්විත්වය බැගින් දිනාගැනීමට ද සමත් වූහ.

චමෝද් යෝධසිංහ සහ ෆාතීමා යාමික් මීටර 100 පිරිමි සහ කාන්තා ඉසව්වලින් නව තරගාවලි වාර්තා සමගින් රන් පදක්කන් දිනාගනිමින් දකුණු ආසියාවේ වේගවත්ම මිනිසා සහ කාන්තාව බවට ද පත්වූහ. චමෝද් මීටර 100 ඉසව්ව තත්පර 10.30 කින් නිම කළ අතර යාමික් තත්පර 11.53 කින් එම ඉසව්ව අවසන් කළාය.

ෆාතීමා යාමික්, මීටර 100, මීටර 100 සහාය දිවීම සහ මීටර 200 යන කාන්තා ඉසව්වල රන් පදක්කම් දිනා ගැනීම කැපී පෙනුණි.

ෆාතිමා යාමික්, ධනංජනා ප්‍රනාන්දු, අමාෂා ද සිල්වා සහ රුමේෂිකා රත්නායක.