அமெரிக்காவின் தலையீட்டை இந்தியா திட்டவட்டமாக நிராகரித்துவிட்டது - பாகிஸ்தான் வெளிவிவகார அமைச்சர் இஷாக் தார்

இந்தியா - பாகிஸ்தான் இடையே நடைபெற்ற மோதலை அமெரிக்க ஜனாதிபதி டொனால்ட் டிரம்ப் தலையிட்டு நிறுத்தியதாகக் கூறி வந்த நிலையில், அமெரிக்காவின் தலையீட்டை இந்தியா திட்டவட்டமாக நிராகரித்துவிட்டதாக பாகிஸ்தான் வெளிவிவகார அமைச்சர் இஷாக் தார் தெரிவித்துள்ளார்.

இதன் மூலம், போரை நிறுத்த இந்தியாவுக்கு மூன்றாம் நாட்டின் தலையீடு தேவையில்லை என்ற இந்தியாவின் நிலைப்பாடு உறுதிப்படுத்தப்பட்டுள்ளது.

அமெரிக்க ஜனாதிபதி ட்டிரம்ப், "இந்தியா-பாகிஸ்தான் இடையேயான போரை நான் தான் நிறுத்தினேன்" என தொடர்ந்து கூறி வந்தார். ஆனால், இந்தியா இதனை திட்டவட்டமாக மறுத்து, "பாகிஸ்தான் கெஞ்சியதால் தான் தாக்குதலை நிறுத்தினோம். இதில் மூன்றாம் நாட்டின் தலையீடு இல்லை" என்று தெரிவித்தது.

பாகிஸ்தான் வெளியுறவுத்துறை அமைச்சர் இஷாக் தார், தனியார் தொலைக்காட்சியொன்றுக்கு அளித்த பேட்டியில், மே 11 ஆம் திகதியன்று அமெரிக்க வெளியுறவுச் செயலர் மார்கோ ரூபியோ மூலம் தனக்கு போர் நிறுத்தம் குறித்த தகவல் வந்ததாகத் தெரிவித்தார்.

ஆனால், ஜூலை 25 ஆம் திகதியன்று வொஷிங்டனில் ரூபியோவை சந்தித்தபோது, மோதல் தொடர்பான இந்தியா-அமெரிக்கா பேச்சுவார்த்தையின் நிலை குறித்துக் கேட்டபோது, "இந்தியா இது ஒரு இருதரப்பு பிரச்சினை என்று கூறியதால், எந்த மூன்றாம் தரப்பு தலையீட்டையும் இந்தியா திட்டவட்டமாக நிராகரித்துவிட்டது" என ரூபியோ பதிலளித்ததாக இஷாக் தார் கூறினார்.

பாகிஸ்தான், இந்தியாவுடன் பேச்சுவார்த்தைக்குத் தயாராக இருப்பதாகவும், அதில் பயங்கரவாதம், வர்த்தகம், பொருளாதாரம் மற்றும் ஜம்மு-காஷ்மீர் உள்ளிட்ட அனைத்து பிரச்சினைகளும் விவாதிக்கப்பட வேண்டும் என்றும் இஷாக் தார் தனது பேட்டியில் குறிப்பிட்டார்.

இந்தச் சம்பவம், இந்தியா-பாகிஸ்தான் உறவுகள் மற்றும் பிராந்தியத்தில் வெளியுறவுத் தலையீடு குறித்த சிக்கலான நிலைப்பாடுகளை மீண்டும் வெளிச்சத்திற்குக் கொண்டு வந்துள்ளது.