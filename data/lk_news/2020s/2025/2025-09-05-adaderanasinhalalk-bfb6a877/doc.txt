පද්මේ ගෙන්වූ අයිස් මත්ද්‍රව්‍ය නිෂ්පාදන රසායනික ද්‍රව්‍ය ගැන තවත් තොරතුරු එළියට

අයිස් මත්ද්‍රව්‍ය නිෂ්පාදනයට භාවිත කරන රසායනික ද්‍රව්‍ය කිලෝග්‍රෑම් 50,000ක් පමණ මිද්දෙණිය, තලාව ප්‍රදේශයේ නිවසක වළදමා තිබියදී බස්නාහිර උතුර අපරාධ විමර්ශන කොට්ඨාසය විසින් අද (05) සොයාගනු ලැබීය.

එම කොට්ඨාසය භාරයේ රඳවා සිටින බැකෝ සමන් නමැත්තාගෙන් සිදුකළ ප්‍රශ්න කිරීම්වලදී ඒවා සොයාගත් අතර කෙහෙල්බද්දර පද්මේ නමැත්තා විසින් අයිස් මත්ද්‍රව්‍ය නිෂ්පාදනයට අදාළ රසායනික ද්‍රව්‍ය මෙරටට ගෙන්වූ බවද ඔහු පවසා තිබේ.

පොලිසිය පැවසුවේ, ශ්‍රී ලංකා පොදුජන පෙරමුණේ හිටපු පළාත් පාලන මන්ත්‍රීවරයෙක් හා ඔහුගේ සහෝදරයා අදාළ රසායනික ද්‍රව්‍ය සඟවා තබාගෙන සිට ඇති බවය.

කෙහෙල්බද්දර පද්මේ අයිස් නිෂ්පාදනය කිරීම සඳහා නුවරඑළිය ප්‍රදේශයේ නිවසක් කුලියට ගෙන පාකිස්තානුවන් දෙදෙනෙකුද මෙරටට ගෙන්වා ඇති බව පසුගියදා පොලිසිය අනාවරණය කරගෙන තිබුණි.

ඒ අනුව බස්නාහිර උතුර අපරාධ කොට්ඨාසය භාරයේ පසුවන බැකෝ සමන් නැමැත්තාගෙන් සිදුකළ ප්‍රශ්න කිරීම්වලදී ඒ පිළිබඳව තහවුරු කරගැනීමට පොලිසියට හැකි විය.

එහි ප්‍රතිඵලයක් ලෙස පසුගියදා බැකෝ සමන් හා තැඹිලි ලහිරු මිද්දෙණිය ප්‍රදේශයට රැගෙන ගොස් පොලිසිය විමර්ශන සිදුකරනු ලැබීය.

එහිදී කිසිවක් සොයාගැනීමට නොහැකි වූ අතර තවදුරටත් සිදුකළ ප්‍රශ්න කිරීම් හමුවේ හෙළිවුණේ පද්මේ විසින් මෙරටට පාකිස්තානුවකු මාර්ගයෙන් කන්ටේනර් පෙට්ටි දෙකක රසායනික ද්‍රව්‍ය තොගයක් අයිස් මත්ද්‍රව්‍ය නිෂ්පාදනයට ගෙන්වා ඇති බවය.

අනතුරුව බස්නාහිර උතුර අපරාධ කොට්ඨාසය භාර සහකාර පොලිස් අධිකාරී රොහාන් ඕලුගල හා එහි ස්ථානාධිපති ප්‍රධාන පොලිස් පරීක්ෂක ලින්ටන් සිල්වා ඇතුළු නිලධාරීන් කණ්ඩායමක් අද දිනයේදි මිද්දෙණිය, තලාව ප්‍රදේශයට ගොස් එහි වූ ඉඩමක් පරීක්ෂා කළේය.

එහිදී අදාළ ඉඩමේ වලදමා තිබූ අයිස් මත්ද්‍රව්‍ය නිෂ්පාදනයට ගන්නා අමුද්‍රව්‍ය තොගය සොයාගනු ලැබීය.

පොලිසිය සිදුකළ විමර්ශනවලදී හෙළිවී ඇත්තේ බැකෝ සමන් ඒවා තම මිතුරන්වන ශ්‍රී ලංකා පොදුජන පෙරමුණේ අඟුනුකොලපැලැස්ස ප්‍රාදේශීය සභාවේ හිටපු මන්ත්‍රීවරයෙකුට හා එම පක්ෂයෙන්ම මෙවර පළාත් පාලන මැතිවරණයට තරගවැදි පුද්ගලයෙකුට ලබාදී ඇති බවය.

සහෝදරයින් වන ඔවුන් සම්පත් මනම්පේරි සහ පියල් මනම්පේරි නැමැත්තන් බව පොලිසිය පැවසුවේය.

බැකෝ සමන් පසුගියදා මිද්දෙණියට රැගෙන ඒමෙන් පසුව බියවූ අදාළ සහෝදරයන් දෙදෙනා වෙනත් ස්ථානයක තිබූ රසායනික ද්‍රව්‍ය බූම් ට්‍රක් රථයක් යොදාගෙන මෙම ඉඩමට ගෙනැවිත් වළදමා ඇති බවට විමර්ශනවලදී හෙළිවී තිබේ.

අද දිනයේදී එම ස්ථානයට කොන්ක්‍රීට් දැමීමට සූදානම්ව සිට ඇති බව ද පොලිසිය පැවසුවේය.

මෙම රසායනද්‍රව්‍ය භාවිත කර අයිස් මත්ද්‍රව්‍ය කිලෝග්‍රෑම් 200ක් පමණ සැකසීමේ හැකියාව තිබූ අතර ඒවා අලෙවි කර රුපියල් බිලියන දෙකක් පමණ මුදලක් ඉපැයීමට හැකියාව තිබූ බවද පොලිසිය සඳහන් කළේය.