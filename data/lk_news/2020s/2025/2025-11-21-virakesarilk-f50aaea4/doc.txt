கைதான 6 மீனவர்களும் தங்காலை மீன்பிடித் துறைமுகத்துக்கு அழைத்து வரப்பட்டனர்

நாட்டின் தெற்கு கடலில் கடற்படையினரால் வியாழக்கிழமை (20) நடத்தப்பட்ட சிறப்பு ரோந்து நடவடிக்கையில், பெருமளவு போதைப்பொருள்களுடன் இருந்த மீன்பிடிப் படகு ஒன்றை இலங்கை கடற்படை கண்டுபிடித்து கைப்பற்றியது. சம்பவத்தைத் தொடர்ந்து, பொலிஸ் போதைப்பொருள் தடுப்புப் பிரிவினர் ஒருவரை கைது செய்துள்ளனர்.

விசாரணைகளின் போது, கைது செய்யப்பட்ட நபர் பன்னல பிரதேச சபையின் ஐக்கிய மக்கள் சக்தி (SJB) கட்சியைச் சேர்ந்த முன்னாள் உறுப்பினர் என்பதும் பொலிஸார் மூலம் உறுதிப்படுத்தப்பட்டுள்ளது.

கடற்படையினர், கைப்பற்றப்பட்ட படகையும் அதிலிருந்த ஆறு மீனவர்களையும் தங்காலை மீன்பிடித் துறைமுகத்துக்கு அழைத்து வந்து மேலதிக விசாரணைகளுக்குப் பிற்படுத்தியுள்ளனர்.

பாதுகாப்பு அமைப்புகளுக்கு கிடைத்த குறிப்பிட்ட தகவலின் அடிப்படையில், கடற்படை மற்றும் பொலிஸ் போதைப்பொருள் தடுப்புப் பிரிவு இணைந்து மேற்கொண்ட கூட்டு நடவடிக்கையின்போது இந்த படகு மத்தியக் கடலில் தடுக்கப்பட்டதாக தெரிவிக்கப்பட்டுள்ளது.

படகிலிருந்து 15 போதைப்பொருள் பொதிகள் கண்டுபிடிக்கப்பட்டுள்ளன. அவற்றில் சுமார் 300 கிலோ ஹெரோயின் மற்றும் இரண்டு துப்பாக்கிகள் இருந்ததாக அதிகாரிகள் கூறுகின்றனர்.