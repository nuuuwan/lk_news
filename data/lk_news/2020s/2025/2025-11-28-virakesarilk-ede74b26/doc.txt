டிஜிட்டல் டிக்கெட் தீர்வை வழங்குவதற்காக மக்கள் வங்கியும் போக்குவரத்து அமைச்சும் கைகோர்த்துள்ளன

முழுமையாக டிஜிட்டல்மயமாக்கப்பட்ட பொதுப் போக்குவரத்துக் கட்டமைப்பினை நோக்கிய இலங்கையின் பயணத்தில் முக்கியத்துவம் வாய்ந்ததொரு மைல்கல் நிகழ்வைக் குறிக்கும் புரட்சிகரமான முயற்சியை மக்கள் வங்கியும், போக்குவரத்து, நெடுஞ்சாலைகள் மற்றும் நகர அபிவிருத்தி அமைந்தும் இணைந்து அறிமுகப்படுத்தியுள்ளன.

பணத்தை தேவையின்றி கொண்டு செல்ல வேண்டிய சிரமத்தைப் போக்கி, தமது வங்கி அட்டைகளை உபயோகித்து தமது போக்குவரத்துக் கட்டணங்களை மிகவும் சௌகரியமாகச் செலுத்துவதற்கு இப்புதிய தீர்வு பிரயாணிகளுக்கு இடமளிப்பதுடன், பிரயாணிகளின் ஒட்டுமொத்த அனுபவத்தையும் மேம்படுத்துகின்றது.

அமைச்சர் பிமல் ரத்நாயக்க அவர்களின் தலைமையின் கீழ் மாகும்புர பன்முக மத்திய ஸ்தானத்தில் இதனை ஆரம்பித்து வைக்கும் நிகழ்வு இடம்பெற்றதுடன், நாட்டின் போக்குவரத்து உட்கட்டமைப்பை நவீனமயமாக்குவதில் முக்கியமொனதொரு படியாக இம்முயற்சி அமைந்துள்ளதாக அவர் பாராட்டுத் தெரிவித்தார்.

மக்கள் வங்கியின் பிரதம நிறைவேற்று அதிகாரிஃபொது முகாமையாளர் கிளைவ் பொன்சேகா இந்நிகழ்வில் கலந்து சிறப்பித்துள்ளார்.

இந்த புதுமையான முறைமையானது பண வடிவமல்லாத கொடுப்பனவு வசதி என்பதற்கும் அப்பாற்பட்டது. கட்டணங்களை சேகரிக்கும் நடைமுறையை சீரமைத்து, போக்குவரத்து வலையமைப்பின் மத்தியில் மகத்தான அளவில் வினைதிறன், வெளிப்படைத்தன்மை, மற்றும் பொறுப்புக்கூறலை வழங்கும் டிஜிட்டல் டிக்கெட் விநியோகத் தீர்வை இது உள்ளடக்கியுள்ளது.

இது ஒரு முன்னோடிச் செயற்திட்டமாக முன்னெடுக்கப்படவுள்ளதுடன், இது வெற்றிகரமாக நடைமுறைப்படுத்தப்படுவதைப் பொறுத்தும், பிரயாணிகளின் கருத்துக்களின் அடிப்படையிலும் ஏனைய பல போக்குவரத்து வழிமுறைகள் மத்தியிலும் இதனை விரிவுபடுத்துவதற்கான திட்டங்கள் முன்னெடுக்கப்பட்டு வருகின்றன.

தங்குதடையற்ற, பாதுகாப்பான, மற்றும் சௌகரியமான டிஜிட்டல் கொடுப்பனவுகளுக்கு இடமளிப்பதன் மூலமாக, இலங்கையின் போக்குவரத்துத் துறையில் நீண்ட கால பலனைத் தரவல்ல மேம்பாடுகளை ஏற்படுத்துவதற்கு உதவுவதே மக்கள் வங்கியின் நோக்கமாகும்.

டிஜிட்டல் நிதியியல் தீர்வுகள் மூலமாக மக்களுக்கு வலுவூட்டி, திறன்மிக்க, அனைத்து வழிகளிலும் இணைக்கப்பட்ட இலங்கையைக் கட்டியெழுப்பும் அரசாங்கத்தின் பரந்த நோக்கத்திற்கு ஆதரவளிப்பதில் மக்கள் வங்கி தற்போது மேற்கொண்டு வருகின்ற முயற்சிகளை இந்த ஒத்துழைப்பு பிரதிபலிக்கின்றது.