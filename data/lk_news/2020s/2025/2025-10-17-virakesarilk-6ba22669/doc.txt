நாட்டின் பொருளாதார நிலை குறித்து ஆசிய அபிவிருத்தி வங்கியுடன் சஜித் பேச்சுவார்த்தை

எதிர்க்கட்சித் தலைவர் சஜித் பிரேமதாச தனது அலுவலகத்தில் ஆசிய அபிவிருத்தி வங்கியின் தூதுக்குழுவைச் சந்தித்தார். இதன்போது, இலங்கையில் உள்ள சிறு, நடுத்தர மற்றும் மிகச் சிறிய அளவிலான தொழில்முயற்சியாளர்கள் எதிர்கொள்ளும் சவால்களை அவர் மீண்டும் ஒருமுறை வலியுறுத்தியுள்ளார். ஆசிய அபிவிருத்தி வங்கியின் தூதுக்குழுவின் இலங்கைக்கான பணிப்பாளர் தகஃபுமி கடோனோ, சிரேஷ்ட பொருளாதார நிபுணர் லில்லியா அலெக்சன்யன் மற்றும் நிதியியல் துறை நிபுணர் உரேஷா வல்பிறகம ஆகியோர் இடம்பெற்றிருந்தனர்.

இச்சந்திப்பின்போது, இலங்கையின் பொருளாதாரத்தின் தற்போதைய நிலை குறித்து இரு தரப்பினரும் விரிவான கலந்துரையாடல்களை மேற்கொண்டனர். அதனைத் தொடர்ந்து, சிறு மற்றும் நடுத்தர தொழில்முயற்சியாளர்களின் பிரதிநிதிகளுக்கு ஆசிய அபிவிருத்தி வங்கி அதிகாரிகளை நேரடியாகச் சந்தித்து தமது பிரச்சினைகளைத் தொடர்புபடுத்திக் கூற வாய்ப்பு வழங்கப்பட்டது.

தேசிய பொருளாதார வளர்ச்சிக்கு தொழில்முயற்சியே ஒரு உந்துசக்தி என்றும், மீட்சிக்கும் தொழில் உருவாக்கத்துக்கும் சிறு மற்றும் நடுத்தர தொழில்முயற்சியாளர்களை மேம்படுத்துவது மிக முக்கியமானது என்றும் எதிர்க்கட்சி தலைவர் சஜித் பிரேமதாச வலியுறுத்தினார்.

கணக்கெடுப்பு மற்றும் புள்ளிவிபரத் திணைக்களத்தின்படி, அண்மைய ஆண்டுகளில் சிறு மற்றும் நடுத்தர நிறுவனங்கள் பல சவால்களை எதிர்கொண்டுள்ளதாகவும், அதன் விளைவாக 2022 ஆம் ஆண்டுக்குள் கிட்டத்தட்ட 2,60,000 வர்த்தகங்கள் மூடப்பட்டதற்கோ அல்லது வங்குரோத்தடையவோ காரணமாகியுள்ளதாகவும் அவர் மேலும் குறிப்பிட்டுள்ளார்.

உடனடியாக ஆதரவு நடவடிக்கைகள் அறிமுகப்படுத்தப்படாவிட்டால், இவ்வாண்டுக்குள் மேலும் பல சிறு மற்றும் நடுத்தர நிறுவனங்கள் நலிவடையும் அபாயம் உள்ளதாகவும் எதிர்க்கட்சித் தலைவர் எச்சரித்தார். இவ்வாறு போராடும் நிறுவனங்கள் தமது நடவடிக்கைகளை மீண்டும் ஆரம்பிக்கவும், நாடு முழுவதும் வேலைவாய்ப்பைத் தக்கவைத்துக் கொள்ளவும் உதவி வழங்குமாறு அவர் ஆசிய அபிவிருத்தி வங்கியை வலியுறுத்திக் கேட்டுக் கொண்டார்.