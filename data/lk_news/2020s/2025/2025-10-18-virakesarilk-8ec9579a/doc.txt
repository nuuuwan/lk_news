தென் ஆபிரிக்காவிடம் வீழ்ந்த இலங்கையின் உலகக் கிண்ண அரை இறுதி வாய்ப்பு பெரும்பாலும் பறியோயுள்ளது

கொழும்பு ஆர். பிரேமதாச சர்வதேச கிரிக்கெட் விளையாட்டரங்கில் வெள்ளிக்கிழமை (17) மழையினால் தடைப்பட்டு மீண்டும் தொடர்ந்த ஐசிசி மகளிர் உலகக் கிண்ண கிரிக்கெட் போட்டியில் இலங்கையை டக்வேர்த் லூயிஸ் முறைமை பிரகாரம் 10 விக்கெட்களால் தென் ஆபிரிக்கா வெற்றிகொண்டது.

மழையினால் தடைப்பட்டு 5 மணித்தியாலங்களின் பின்னர் மீண்டும் தொடர்ந்த ஆட்டத்தில் ஈட்டிய வெற்றியுடன் மகளிர் உலகக் கிண்ண அரை இறுதிக்குள் நுழைவதற்கான வாயிலை தென் ஆபரிக்கா நெருங்கியுள்ளது.

அதேவேளை, இன்றைய போட்டியில் தோல்வி அடைந்ததால் அரை இறுதி வாய்ப்பை இலங்கை  பெரும்பாலும் இழந்துள்ளது.

டக்வேர்த் லூயிஸ் முறைமை பிரகாரம் 20 ஓவர்களில் 121 ஓட்டங்கள் என்ற வெற்றி இலக்கை நோக்கி பதிலுக்கு துடுப்பெடுத்தாடிய தென் ஆபிரிக்கா 14.5 ஓவர்களில் விக்கெட் இழப்பின்றி 125 ஓட்டங்களைப் பெற்று வெற்றியீட்டியது.

இந்த வருட மகளிர் உலகக் கிண்ணத்தில் முதலாவது போட்டியில் தோல்வி அடைந்த தென் ஆபிரிக்கா அதன் பின்னர்  நான்காவது தொடர்ச்சியான தடவையாக வெற்றி இலக்கை விரட்டிக் கடந்து வெற்றியீட்டியமை கவனத்தில் கொள்ளப்பட வேண்டிய விடயமாகும்.

அணித் தலைவி லோரா வுல்வார்ட், தஸ்மின் ப்றிட்ஸ் ஆகிய இருவரும் வேகமாக அரைச் சதங்களைக் குவித்து தென் ஆபிரிக்காவின் வெற்றியை இலகுபடுத்தினர்.

லோரா வுல்வார்ட் 47 பந்துகளை எதிர்கொண்டு 8 பவுண்டறிகள் உட்பட 60 ஓட்டங்களுடனும் தன்ஸிம் ப்றிட்ஸ் 42 பந்துகளை எதிர்கொண்டு 4 பவுண்டறிகள், 2 சிக்ஸ்கள் உட்பட 55 ஓட்டங்களுடனும் ஆட்டம் இழக்காதிருந்தனர்.

முன்னதாக முதலில் துடுப்பெடுத்தாடிய இலங்கை 20 ஓவர்களில் 7 விக்கெட்களை இழந்து 107 ஓட்டங்களைப் பெற்றது.

ஐந்தாவது ஓவரில் 12 ஓட்டங்களைப் பெற்றரிருந்த இளம் வீராங்கனை விஷ்மி குணரட்ன ஓட்டம் ஒன்றை எடுத்தபோது தென் ஆபிரிக்கா களத்தடுப்பாளர் ஒருவர் எறிந்த பந்து அவரது முழங்காலை தாக்கியது.

இதனால் கடும் உபாதைக்குள்ளான விஷ்மிக்கு முதலுதவி அளிக்கப்பட்டு தூக்குப் படுக்கையில் கிடத்தப்பட்டு வீராங்கனைகள் தங்குமறைக்கு கொண்டு செல்லப்பட்டார்.

சமரி அத்தப்பத்து 11 ஓட்டங்களுடனும் ஹசினி பெரேரா 4 ஓட்டங்களுடனும் கவிஷா டில்ஹாரி 13 ஓட்டங்களுடனும் ஹர்ஷித்தா சமரவிக்ரம 18 ஓட்டங்களுடனும் ஆட்டம் இழந்தனர். (63 - 4 வி.)

நான்காவது விக்கெட் வீழ்ந்த பின்னர் மீண்டும் களம் புகுந்த விஷ்மி குணரட்ன தனது எண்ணிக்கைக்கு மேலும் 22 ஓட்டங்களை சேர்த்து 34 ஓட்டங்களுடன் ஆட்டம் இழந்தார்.

பந்துவீச்சில் நொன்குலுலேக்கோ மிலாபா 30 ஓட்டங்களுக்கு 3 விக்கெட்களையும் மசாபட்டா க்ளாஸ் 18 ஓட்டங்களுக்கு 2 விக்கெட்களையும் வீழ்த்தினர்.