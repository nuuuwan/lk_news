கடுவலை தாக்குதல் சம்பவம்: சந்தேக நபர்கள் கைது

கடுவலை பகுதியில் இடம்பெற்ற தாக்குதல் சம்பவம் தொடர்பில் இரண்டு சந்தேக நபர்கள் கைது செய்யப்பட்டுள்ளனர்.

நாடு முழுவதும் நிலவும் சீரற்ற வானிலையால் இடம்பெயர்ந்தவர்களுக்கு நிவாரணம் வழங்குவதற்காக பலப்பிட்டியவிலிருந்து கடுவலைக்கு படகில் சென்ற ஒருவர், ஒரு குழுவால் தாக்கப்பட்டதாகக் கூறும் காணொளி தற்போது சமூக ஊடகங்களில் பரவி வருகிறது.

கடந்த முதலாம் திகதி கடுவலை பொலிஸ் பிரிவில் வெள்ளத்தால் இடம்பெயர்ந்தவர்களுக்கு நிவாரணம் வழங்குவதற்காக பலபிட்டியவிலிருந்து கடுவலைக்கு சென்ற ஒருவரை கடத்திச் சென்று தாக்கியதாக அம்பலாங்கொடை பொலிஸ் நிலையத்தில் கடந்த 03ஆம் திகதியன்று முறைப்பாடளிக்கப்பட்டது.

இது தொடர்பாக கடுவலை பொலிஸ் நிலையத்திற்கு தகவல் தெரிவித்ததை அடுத்து, மேலதிக விசாரணைகள் நடத்தப்பட்டு, இந்தத் தாக்குதலுடன் தொடர்புடைய இரண்டு சந்தேகநபர்கள் நேற்று வெள்ளிக்கிழமை (05)  கைது செய்யப்பட்டுள்ளனர்.

சந்தேகநபர்கள் கடுவலை பகுதியைச் சேர்ந்த 38 மற்றும் 42 வயதுடையவர்கள் என விசாரணைகளில் தெரியவந்துள்ளது.

சந்தேகநபர்கள் கடுவலை நீதவான் நீதிமன்றத்தில் ஆஜர்படுத்தப்பட்ட போது, எதிர்வரும் 19 ஆம் திகதி வரை விளக்கமறியலில் வைக்க நீதவான் உத்தரவிட்டுள்ளார்.