පොලිසියට ආරක්ෂාව ලබා දෙන්න පුළුවන් කාට ද?

සාමාන්‍යයෙන් පොලිසියෙන් ආරක්ෂාව දෙනු ලබන්නේ වින්දිතයින්ට සහ සාක්ෂිකරුවන්ට පමණක් බවත්, අපරාධකරුවෙකුට හෝ විත්තිකරුවෙකුට ආරක්ෂාව සැපයීම සඳහා ප්‍රතිපාදන නොමැති බවත් පොලිස් මාධ්‍ය ප්‍රකාශක සහකාර පොලිස් අධිකාරී එෆ්.යු. වුට්ලර් පවසයි.

නාදුනන තුවක්කුකරුවෙකු එල්ල කළ වෙඩි ප්‍රහාරයකින් ඝාතනයට ලක්වූ වැලිගම ප්‍රාදේශීය සභාවේ සභාපති ලසන්ත වික්‍රමසේකර විසින් තමන්ට පොලිස් ආරක්ෂාව ලබා දෙන ලෙස ඉල්ලා පොලිස්පතිවරයා වෙත ලිපියක් යොමු කර ඇති බවට පළවන වාර්තාවල සත්‍යක් පවතින්නේ දැයි පොලිස් මාධ්‍ය ප්‍රකාශකවරයා ගෙන් බීබීසී සිංහල කළ විමසීමකට අනුව ඔහු ඒ බව පැවසුවේය.

"සමාජ මාධ්‍යයේ එහෙම ලිපියක් සංසරණය වෙලා තියෙනවා. ඒ පිළිබඳව වාර්තාවක් අපි කැඳවනවා. ඒ වගේම සාමාන්‍යයෙන් පොලිසියෙන් ආරක්ෂාව දෙනු ලබන්නේ සාක්ෂිකරුවන්ට සහ වින්දිතයින්ට පමණයි. අපරාධකරුවන්ට හෝ විත්තිකරුවන්ට ආරක්ෂාව සපයන්න ප්‍රතිපාදන නැහැ. මේ සම්බන්ධයෙන් පරීක්ෂා කරලා ඉදිරියේදී කරුණු දක්වන්න පුළුවන්." පොලිස් මාධ්‍ය ප්‍රකාශකවරයා පැවසුවේය.

ඝාතනයට ලක්වු වැලිගම ප්‍රාදේශීය සභා සභාපති ගැන මහජන ආරක්ෂක ඇමති හෙළිකළ කරුණු

මේ අතර ඝාතනයට ලක්වූ වැලිගම ප්‍රාදේශීය සභාවේ සභාපති ලසන්ත වික්‍රමසේකර සංවිධානත්මක අපරාධකරුවෙකු බවට මහජන ආරක්ෂක අමාත්‍ය ආනන්ද විජයපාල විසින් පාර්ලිමේන්තුවේදී කළ ප්‍රකාශයට අනුව ඔහුට එල්ල වී ඇති චෝදනා මොනවාදැයි බීබීසී සිංහල කළ විමසීමේදී පොලිස් මාධ්‍ය ප්‍රකාශකවරයා විසින් පහත සඳහන් තොරතුරු අප වෙත ලබා දෙන ලදී.

ලසන්ත වික්‍රමසේකර හෙවත් 'මිදිගම ලසා' නමැති මොහු දිවයිනේ ලියාපදිංචි අංක 1305/2015 යටතේ බී ශ්‍රේණියේ ලියාපදිංචි අපරාධකරුවෙකු ලෙස නම් කර ඇති බවට ද තොරතුරු අනාවරණය වේ.නදුන් චින්තක වික්‍රමරත්න හෙවත් 'හරක් කටා' යන අයගේ සමිපතයෙකු වේ.සංවිධානාත්මක අපරාධකරුවෙකු වන 'මාකදුරේ මධුෂ්' යන අයගේ සමීපතමයෙකු ලෙස ද කටයුතු කර ඇති බවට තොරතුරු අනාවරණය වේ.2018 වසරේ පැවති පළාත් පාලන මැතිවරණයේදී එක්සත් ජාතික පක්ෂයෙන් වැලිගම නගර සභාවට තරග කර පරාජය වී ඇත. එම මැතිවරණයේදී මොහුගේ මැතිවරණ ක්‍රියාකාරකම් සඳහා නඳුන් චින්තක වික්‍රමරත්න නොහොත් 'හරක් කටා' යන අය සක්‍රීයව දායකත්වය ලබාදී ඇති බවට අනාවරණය වී ඇත.'හරක්කටා' යන අය සමග විරසකව සිටින විදේශගත සංවිධානත්මක අපරාධ කණ්ඩායම් සමාජිකයෙකු වන අමිල සේපාල රත්නායක නොහොත් 'රොටුඹ අමිල' නමැති අපරාධකරු විසින් මොහුව ඝාතනය කිරීමට සැලසුම් කර ඇති බවත්, එම පාර්ශවය වෙතින් ජීවිත තර්ජන එල්ල වී ඇති බවටත් තොරතුරු අනාවරණය වී ඇත.

2021.09.03 යන දිනයේදී කොටවිල වරකාපිටිය විද්‍යාලය අසලදී ටී-56 වර්ගයේ ගිනි අවියකින් සහ පිස්තෝල අවිවලින් වෙඩි තබා ඝාතනය කරන ලද අමිල ප්‍රසංග හෙට්ටිහේවා නොහොත් 'සන්ෂයින් සුද්දා' ඝාතන කොන්ත්‍රාත්තුව 'මිදිගම ලසන්ත' යන අය විසින් සිදුකිරීම.2008.07.03 වන දින වැලිගම පොලිස් වසමේදී පෞද්ගලික බස් රථයකින් ගමන් කරමින් සිටි පෞද්ගලික ඇඟළුම් කර්මාන්ත ශාලාවක සේවිකාවන් පිරිසකට අවි පෙන්වා බිය ගන්වා එම සේවිකාවන් සතුව තිබු රුපියල් 270,000ක් වටිනා රන් භාණ්ඩ කොල්ලකෑමට අදාළව නඩු පවරා ඇත.2018.03.11 වන දින පොලිස් විශේෂ කාර්ය බලකායේ නිලධාරීන් පිරිසක් විසින් ලසන්ත වික්‍රමසේකරගේ නිවසේ සිදුකළ පරීක්ෂාවකදී T-56 වර්ගයේ පතොරම් ළඟ තබා ගැනීමේ වරදට අත්අඩංගුවට ගෙන කොළඹ සංවිධානත්මක අපරාධ නිවාරණ ඒකකය වෙත භාරදී ඇති බවට තොරතුරැ අනාවරණය වී ඇත.

2025.07.16 වන දින වැලිගම ජාතික ජන බලවේගය පක්ෂයේ වැලිපිටිය සංවිධායක ලෙස සහ වැලිගම ප්‍රාදේශීය සභාවේ සභාපති ධූරය සඳහා තරග කරන ලද නීතිඥ තාරක නානායක්කාර යන අයගේ නිවසට යතුරු පැදියකින් පැමිණි නාඳුනන පුද්ගලයින් දෙදෙනෙකු පිස්තෝල වර්ගයේ ගිනි අවියකින් වෙඩි තබා පලා යාමේ සිද්ධිය සම්බන්ධයෙන් සොයා බැලීමේදී 'මිදිගම රුවන්' යන අයගේ පාර්ශවය විසින් එම වෙඩි තැබීම මෙහෙයවා ඇති බවට තොරතුරු අනාවරණය වී ඇත.

එය 'මිදිගම ලසන්ත' විසින් සිදුකළ බවට ඒත්තු ගන්වා ඔහුට වැලිගම ප්‍රාදේශීය සභාවේ සභාපති ධූරයට පත්වීමට බාධා ඇති කිරීම සඳහා අත්අඩංගුවට පත් කිරීමේ අරමුණින් සිදුකළ අපරාධයක් බවට තොරතුරු අනාවරණය වී ඇත.

හබරාදුව සහ කුරුණෑගල යන දිස්ත්‍රික්ක වලදී මුදල් සහ දේපල වංචාවන් සම්බන්ධයෙන් චෝදනා එල්ල වී නඩු පවරා ඊට දඬුවම් ලබා ඇත.

නාඳුනන තුවක්කුකරුවෙකුගේ වෙඩි ප්‍රහාරයෙන් ජීවිතක්ෂයට පත්වු වැලිගම ප්‍රාදේශීය සභාවේ සභාපති ලසන්ත වික්‍රමසේකර ගේ ඝාතනය සම්බන්ධයෙන් පොලිස් කණ්ඩායම් 04ක් විවිධ අංශ ඔස්සේ විමර්ශනය කරන බව පොලිස් මාධ්‍ය ප්‍රකාශක සහකාර පොලිස් අධිකාරී එෆ්.යු.වුට්ලර් බීබීසී සිංහල වෙත පැවසීය.

පොලිස් මාධ්‍ය ප්‍රකාශකවරයා වැඩිදුරටත් කියා සිටියේ ලැබෙන තොරතුරු, CCTV සහ දුරකථන ඇමතුම් විශ්ලේෂණ අනුව ඉදිරි විමර්ශන ක්‍රියාත්මක කරන බවය.

මේ අතර මහජන ආරක්ෂක අමාත්‍ය ආනන්ද විජයපාල පාර්ලිමේන්තුවේදී කියා සිටියේ දින දෙක තුනක් ඇතුළත මෙම වෙඩි තැබීමේ සිදුවීමට සම්බන්ධ සැකකරුවන් අත්අඩංගුවට ගන්නා බවය.

"පොලිස් කණ්ඩායම් 4ක් යෙදෙව්වා. මේ වනවිට තොරතුරු ලැබී තියෙනවා. දින 2ක් 3ක් ඇතුළත මේකට සම්බන්ධ සියලුදෙනා අත්අඩංගුවට ගන්නවා. ඒ සඳහා නියෝගයක් ලබාදීලා තියෙනවා. ඒ ගැන තොරතුරු ලැබෙමින් තියෙනවා. අපි කනගාටු වෙනවා එතුමා ඝාතනයට ලක්වීම ගැන. මම ඊයෙත් කිව්වා මේක පාතාලය, නීතිවිරෝධී කටයුතු කරන කෙනෙක් ද වෙනත් කෙනෙක් ද කියන එක අපිට අදාළ නෑ. හැම ජීවිතයක්ම ආරක්ෂා කරන්න අපි බැඳිලා ඉන්නවා." යැයි ඔහු පැවසුවේය.

2024 දී රුපියල් බිලියන 3.8ක් ලාභ ලැබූ SriLankan ගුවන් සමාගම 2025 දී බිලියන 7.6ක පාඩු ලැබුවේ ඇයි?

පේරාදෙණිය විශ්වවිද්‍යාලයේ රන් පදක්කමක් වෙනුවෙන් සාධාරණය ඉල්ලූ සිසුවියකට ශ්‍රේෂ්ඨාධිකරණයෙන් ලැබුණු තීන්දුව

පාර්ලිමේන්තු මන්ත්‍රී ලක්මාලි හේමචන්ද්‍ර අධිකරණයට අපහාස කළ බවට පැමිණිල්ලක්: නීතිඥභාවය අහෝසි කරන්නැයි ඉල්ලීමක්

මාධ්‍යවේදියෙකුට 'පහර දී මානව හිමිකම් උල්ලංඝනය කළ' පොලිස් නිලධාරීන් තිදෙනෙකුට ශ්‍රේෂ්ඨාධිකරණය දුන් තීන්දුව