மருந்துகள் உள்ளிட்ட அனைத்து வசதிகளையும் வழங்க அரசாங்கம் துரிதமாக நடவடிக்கை எடுக்கவேண்டும்

வைத்தியர்கள் பணிப்பகிஷ்கரிப்பில்  ஈடுபடவில்லை.  ஒரு சில கடமைகளில் இருந்த விலகியிருக்கும் தொழிற்சங்க நடவடிக்கையை  மாத்திரமே முன்னெடுத்துள்ளோம். பொதுமக்களை கருத்தில் கொண்டே வைத்தியர்கள் தொழிற்சங்க நடவடிக்கையை ஆரம்பித்துள்ளனர். மருந்துகள் உள்ளிட்ட அனைத்து வசதிகளும் நோயாளர்களுக்கு வழங்கப்பட வேண்டும். ஆகையால் அரசாங்கம் அதற்கு துரிதமாக நடவடிக்கை எடுப்பது அவசியம்  என அரச வைத்திய அதிகாரிகள் சங்கத்தின் ஊடகப் பேச்சாளர் வைத்தியர் சமில் விஜேசேகர வலியுறுத்தியுள்ளார்.

தொழிற்சங்க நடவடிக்கைத் தொடர்பில் பொதுமக்களை தெளிவூட்டும் நோக்குடன் செவ்வாய்க்கிழமை (18) கொழும்பு ஏற்பாடு செய்யப்பட்ட ஊடகவியலாளர் சந்திப்பின் போதே அவர் இவ்வாறு குறிப்பிட்டார்.

அரசாங்கத்தால் முன்வைக்கப்பட்ட புதிய வரவு - செலவு திட்டத்தில் வைத்தியர்கள் மற்றும் சுகாதாரத் துறையில் உருவாகியுள்ள நெருக்கடிகளை புறக்கணித்துள்ளனர். வைத்தியசாலையில் மருந்து, மருத்துவ உபகரணங்கள் மற்றும் அத்தியாவசிய பரிசோதனைகள் ஆகியவற்றை வெளியிடங்களில் பெற்றுக் கொள்வதற்கு அவசியமான மருந்துசீட்டுகளை வழங்கி வந்த போதும் தற்போது அந்த நடைமுறை நிறுத்தப்பட்டுள்ளது. வைத்தியர்கள் பணிப்பகிஷ்கரிப்பில் ஈடுபடவில்லை.  ஒருசில கடமைகளில் இருந்து விலகியிருக்கும் தொழிற்சங்க நடவடிக்கையை  மாத்திரமே முன்னெடுத்துள்ளோம்.

வைத்தியர்கள் மற்றும் சுகாதாரத் துறையில் உருவாகியுள்ள நெருக்கடிகள் தொடர்பில் ஆராய்ந்து உரிய தீர்வு வழங்குவதாக ஜனாதிபதி உறுதியளித்துள்ளார்.  அவர்களிகளின் நகர்வு தொடர்பில் எமது சங்கம்  தொடர்ந்து கண்காணித்து வருகிறது. எவ்வாறெனினும்  வாக்குறுதிகளை நம்பி இனி ஒருபோதும் ஏமாறப்போவதில்லை. வைத்தியசாலைகளில் தொடர்ச்சியாக நோயாளர்களுக்கு சிகிச்சை சேவைகளை வழங்க அரசாங்கம் தேவையான வசதிகளை  வழங்குவது அவசியம். வைத்தியர்கள் மற்றும் நோயாளர்களை கவனத்தில் கொள்ளாது அரசாங்கம் செயல்படுகிறது.

பொதுமக்களை கருத்தில் கொண்டே வைத்தியர்கள் தொழிற்சங்க நடவடிக்கையை ஆரம்பித்துள்ளனர். மருந்துகள் உள்ளிட்ட அனைத்து வசதிகளும் நோயாளர்களுக்கு வழங்கப்பட வேண்டும். அரசாங்கத் துரிதமாக  அதற்கு நடவடிக்கை எடுப்பது அவசியம். தொடர்ந்தும் நோயாளர்களை அசௌகரியத்துக்கு ஆளாக்கும் செயற்பாடுகளை ஏற்க முடியாது. நாம் கோரிக்கை விடுப்பதற்கு முன்னரே  சுகாதாரத் துறையில் உள்ள பிரச்சினைகளை இனங்கண்டு ஆட்சியாளர்கள் அவற்றை  நிவர்த்தி செய்ய வேண்டும்.  தீர்வுகள் வழங்கப்படவில்லையெனில் தொழிற்சங்க நடவடிக்கை தீவிரப்படுத்த எதிர்பார்த்துள்ளோம் என்றார்.