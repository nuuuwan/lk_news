பாடசாலை மாணவி மீது தாக்குதல் ; அதிபர் தொடர்பில் பொலிஸார் விசாரணை!

பாடசாலைக்கு ஒரு நாள் விடுமுறை எடுத்த மாணவியை தாக்கி காயப்படுத்தியதாக கூறப்படும் புத்தளம் - ஆனமடு கல்வி வலயத்துக்கு உட்பட்ட பாடசாலை ஒன்றின் அதிபர் தொடர்பில் விசாரணைகள் ஆரம்பிக்கப்பட்டுள்ளதாக ஆனமடு பொலிஸார் தெரிவித்தனர்.

புத்தளம் - ஆனமடு கல்வி வலயத்துக்கு உட்பட்ட பாடசாலை ஒன்றில் இரண்டாம் வகுப்பில் கல்வி கற்கும் 7 வயதுடைய மாணவி ஒருவரே இவ்வாறு தாக்குதலுக்குள்ளாகியுள்ளார்.

இது தொடர்பில் ஆனமடு பொலிஸாருக்கு கிடைத்த முறைப்பாட்டின் அடிப்படையில் குறித்த அதிபர் தொடர்பில் விசாரணைகள் ஆரம்பிக்கப்பட்டுள்ளதாக பொலிஸார் தெரிவித்தனர்.

குறித்த அதிபர் மீது இதற்கு முன்னரும் பல குற்றச்சாட்டுகள் முன்வைக்கப்பட்டுள்ளதாகவும் பொலிஸ் விசாரணைகளில் தெரியவந்துள்ளன.

குறித்த அதிபர் தொடர்பில் விசாரணைகளை மேற்கொண்டு நீதிமன்றில் அறிக்கை ஒன்றை சமர்பிக்கவுள்ளதாகவும் ஆனமடு பொலிஸார் மேலும் தெரிவித்தனர்.