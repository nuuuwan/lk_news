சில ஒழுங்கமைக்கப்பட்ட குற்றச் செயல்களில் ஈடுபடும் குழுக்கள் சுதந்திரமாக நடமாடுவதற்கான சூழல் உருவாக்கப்பட்டுள்ளது - நாமல் ராஜபக்ஷ குற்றச்சாட்டு

அரசாங்கத்துக்கு தேவையான சில ஒழுங்கமைக்கப்பட்ட குற்றச் செயல்களில் ஈடுபடும் குழுக்கள் சுதந்திரமாக நடமாடுவதற்கான சூழல் உருவாக்கப்பட்டுள்ளது. போதைப்பொருள் ஒழிப்பிற்கு நாம் முழுமையான ஒத்துழைப்பினை வழங்குவோம். ஆனால் பொலிஸார் இந்த விடயத்தில் பக்க சார்பாக நடந்து கொள்வதை அனுமதிக்க முடியாது என ஸ்ரீலங்கா பொதுஜன பெரமுனவின் தேசிய அமைப்பாளரும் பாராளுமன்ற உறுப்பினருமான நாமல் ராஜபக்ஷ தெரிவித்தார்.

போதைப்பொருள் குற்றங்கள் தொடர்பில் சட்ட நடவடிக்கை எடுப்பதில் எவ்வித சிக்கலும் இல்லை. அதனை நாம் வரவேற்கின்றோம். ஆனால் இந்த விடயத்தில் பொலிஸார் ஜே.வி.பி. அல்லது தேசிய மக்கள் சக்திக்கு சார்பாக செயற்படுவது ஏற்றுக் கொள்ளக் கூடியதல்ல.

போதைப்பொருள் குற்றச்சாட்டுக்கள் தொடர்பில் ஆளுந்தரப்புடன் தொடர்புடையவர்கள் கைது செய்யப்படும் போது, அதனை மறைப்பதற்கும் முயற்சிக்கின்றனர். எனவே அவ்வாறு பகிரங்கமாக பக்க சார்பாக செயற்பட வேண்டாம் என பொலிஸ்மா அதிபரை வலியுறுத்துகின்றோம்.

ஜே.வி.பி.யுடன் தொடர்புடைய பாடசாலை அதிபர்கள், பாடசாலைகளுக்குள் போதைப்பொருட்களை விநியோகிக்கின்றனர். சுமார் ஒரு மாதத்துக்கு முன்னர் இவர்கள் கைது செய்யப்பட்டிருந்தாலும், அது குறித்து வெளிப்படுத்தப்படவில்லை.

இவ்வாறு செயற்படுவதை தவிர்த்து இளம் தலைமுறையினரை பாதுகாப்பதற்காக வெளிப்படை தன்மையுடன் செயற்பட வேண்டும். அத்தோடு அரசாங்கத்துக்கு தேவையான ஒழுங்கமைக்கப்பட்ட குற்றச் செயல்களில் ஈடுபடுபவர்கள் சுதந்திரமாக நடமாடுவதற்கும் இடமளிக்க வேண்டாம்.

அரசாங்கத்தின் சில அமைச்சர்களின் செயற்பாடுகள் மற்றும் நடத்தைகளில் அவ்வாறான போக்கினையும் அவதானிக்க முடிகிறது. பொலிஸார் இவை தொடர்பிலும் பக்கசார்பற்ற நடவடிக்கைகளை முன்னெடுக்க வேண்டும்.

இவை அனைத்திற்கும் எதிராக குரல் கொடுப்பதற்காகவே நாம் 21ஆம் திகதி ஆர்ப்பாட்டத்தை ஏற்பாடு செய்திருக்கின்றோம். அரசாங்கத்தின் இவ்வாறான செயற்பாடுகளை எதிர்க்கும் அனைவரும் நுகேகொடையில் எம்முடன் இணைவர்.

அரசியல் தலைவர்கள் மற்றும் கட்சிகள் மாத்திரமின்றி நாட்டை நேசிக்கும் மக்களும் நுகேகொடை ஆர்ப்பாட்டத்தில் கலந்து கொள்வார்கள் என்றார்.