பாதுகாப்பு அறிவுறுத்தல்களை பின்பற்றுமாறு பொதுமக்களிடம் கேட்டுக்கொள்கிறோம் ; ஹர்ஷன நாணயக்கார

சிரேஷ்ட பொலிஸ் அதிகாரி விடுத்த அறிவுறுத்தலை அலட்சியப்படுத்தியே  பேருந்தின் சாரதி 70 பயணிகளுடன் அனுராதபுரம் - புத்தளம் வீதி கலாவெவ பாலத்துக்கு மேல் சென்றுள்ளார். பாதுகாப்பு அறிவுறுத்தல்களை பின்பற்றுமாறு பொதுமக்களிடம் கேட்டுக்கொள்கிறோம் என நீதி மற்றும் தேசிய ஒருமைப்பாடு அமைச்சர் ஹர்ஷன நாணயக்கார தெரிவித்தார்.

பாராளுமன்றத்தில்  வெள்ளிக்கிழமை (28) நடைபெற்ற அமர்வின் போது நாட்டில் நிலவும் இடர்நிலை குறித்து எதிர்க்கட்சியின் உறுப்பினர் அஜித் பி பெரேரா முன்வைத்த கோரிக்கைக்கு பதிலளிக்கையில் மேற்கண்டவாறு குறிப்பிட்டார்.

ஐக்கிய மக்கள் சக்தியின் பாராளுமன்ற உறுப்பினர் அஜித் பி பெரேரா,அநுராதபுரம் - புத்தளம் வீதி கலாவெல பாலத்துக்கு மேல் 70 பயணிகளுடன் பேரூந்து ஒன்று ஒன்றரை மணித்தியாலமாக நிறுத்தி வைக்கப்பட்டுள்ளது.நெருக்கடிக்குள்ளானவர்களை மீட்பதற்கு ஹெலிகொப்டரை பயன்படுத்துவதற்கு விரைவாக அனுமதி வழங்கப்படவில்லை.

களுத்துறை மாவட்டத்துக்கும் சிவப்பு எச்சரிக்கை விடுக்கப்பட்டுள்ளது. களுத்துறை பகுதியில் பெரும்பாலான பகுதிகள் நீரில் மூழ்கும் நிலையில் உள்ளன.ஆகவே அப்பிரதேசங்களுக்கும் நிவாரணமளியுங்கள் என்றார்.

இதனைத் தொடர்ந்து எழுந்து உரையாற்றிய நீதி மற்றும் தேசிய ஒருமைப்பாடு அமைச்சர் சட்டத்தரணி ஹர்ஷன நாணயக்கார, பாராளுமன்ற உறுப்பினர் அஜித் பி பெரேரா குறிப்பிடும் விடயம் சரியானதே, அச்சந்தர்ப்பத்தில் அப்பகுதிக்கு செல்ல வேண்டாம் என்று சிரேஷ்ட பொலிஸ் அதிகாரி ஒருவர் அந்த பேரூந்தின் சாரதிக்கு அறிவுறுத்தியுள்ளார்.