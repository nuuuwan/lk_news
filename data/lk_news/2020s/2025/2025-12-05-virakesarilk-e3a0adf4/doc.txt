அவசரகால சட்டத்துக்குரிய ஒழுங்குவிதிகள் பாராளுமன்றத்துக்கு சமர்ப்பிக்கப்பட்டுள்ளது ; இந்த ஒழுங்குவிதிகள் இன்று நிறைவேற்றப்படும் - விஜித்த  ஹேரத்

அவசரகால சட்டத்துக்குரிய ஒழுங்குவிதிகள் பாராளுமன்றத்துக்கு சமர்ப்பிக்கப்பட்டுள்ளது. தவறான நிலைமை ஏதும் தோற்றம் பெறாது. பொதுமக்கள் பாதுகாப்பு சட்டத்தின் பிரகாரமே அவசரகால சட்டம் அமுல்படுத்தப்பட்டுள்ளது  என  வெளிவிவகாரம், வெளிநாட்டலுவல்கள் மற்றும் சுற்றுலாத்துறை அபிவிருத்தி அமைச்சர்  விஜித்த  ஹேரத் தெரிவித்தார்.

பாராளுமன்றத்தில்  வெள்ளிக்கிழமை (05) நடைபெற்ற 2026 வரவு செலவுத் திட்டத்தின்  பெருந்தோட்டத்துறை, சமூக உட்கட்டமைப்பு அமைச்சு,  வர்த்தகம் மற்றும் உணவு  பாதுகாப்பு அமைச்சு மற்றும் நிதி , திட்டமிடல் மற்றும் பொருளாதார  அபிவிருத்தி அமைச்சு ஆகிய  அமைச்சுகளுக்கான  நிதி ஒதுக்கீடு மீதான குழுநிலை விவாதத்தில் உரையாற்றும் போது மேற்கண்டவாறு குறிப்பிட்டார்.

அனர்த்த நிலைமையின் போது அவசரகால சட்டத்தை அமுல்படுத்திய முறைமை குறித்து எதிர்க்கட்சியின் உறுப்பினர் அஜித் பி பெரேரா கேள்வியெழுப்பினார். அவசரகால நிலைமையை அமுல்படுத்துமாறு எதிர்க்கட்சியினரும்  வலியுறுத்தினார்கள்.அதற்கமைவாகவே அவசரகால சட்டம் அமுல்படுத்தப்பட்டது.

இந்த அவசரகால சட்டம் 1959 ஆம் ஆண்டு பொதுமக்கள் பாதுகாப்புச் சட்டத்தின் பிரகாரம் அமுல்படுத்தப்பட்டுள்ளது. நாட்டின் இடர் நிலைமையை கருத்திற் கொண்டு ஜனாதிபதிக்கு வழங்கப்பட்டுள்ள தத்துவங்களுக்கு அமைவாகவே அவசரகால சட்டம் தற்போது அமுல்படுத்தப்பட்டுள்ளது.

அவசரகால சட்டத்துக்குரிய ஒழுங்குவிதிகள் பாராளுமன்றத்துக்கு நேற்று சமர்ப்பிக்கப்பட்டுள்ளது. இந்த ஒழுங்குவிதிகள் இன்று  நிறைவேற்றப்படும். அதனைத் தொடர்ந்து அது சட்டரீதியாக அங்கீகரிக்கப்படும். தவறான நிலைமை ஏதும் தோற்றம் பெறாது.பொதுமக்கள் பாதுகாப்பு சட்டத்தின் பிரகாரமே அவசரகால சட்டம் அமுல்படுத்தப்பட்டுள்ளது என்றார்.