கிளிநொச்சியில் பொருத்தமற்ற குடிநீர் விநியோகம் ; பொது மக்கள் குற்றச்சாட்டு

கிளிநொச்சி மாவட்டத்திற்கு நீர் வழங்கல் வடிகாலமைப்புச் சபையால் பொது மக்களுக்கு வழங்கப்படுகின்ற குழாய் வழி குடிநீரானது  ஒரு பகுதி பிரதேசத்திற்கு பொருத்தமற்ற வகையில் காணப்படுகிறது என பொது மக்கள் குற்றம் சாட்டியுள்ளனர்.

கிளிநொச்சியின் நகர், பரவிபாஞ்சான், திருநகர், பரந்தன், பூநகரி போன்ற பிரதேசங்களுக்கு விநியோகிக்கப்படுகின்ற நீரானது சேற்று நீரின் நிறத்திலும் மணத்திலும் காணப்படுகின்றது.

குழாய் வழி நீரையே குடிநீர் உட்பட அனைத்து தேவைகளுக்கும் பயன்படுத்துகின்ற தாம் இதனால் பெரிதும் சிரமப்படுவதாகவும் பொது மக்கள் கவலை  தெரிவித்துள்ளனர்.

அத்தோடு பொருத்தமற்ற வகையில் விநியோகிப்படுகின்ற நீர் தொடர்பில் ஆதாரங்களுடன் உரிய அதிகாரிகளின் கவனத்திற்கு கொண்டு சென்றுள்ளதாகவும், தெரிவித்துள்ள  மக்கள்   விரைந்து உரிய நடவடிக்கை எடுக்க வேண்டும் என்றும் கோரிக்கை விடுத்துள்ளனர்.

எனவே, பொது மக்களின் இக் குற்றச்சாட்டு தொடர்பில் தேசிய நீர் வழங்கல் வடிகாலமைப்புச் சபையுடன் தொடர்பு கொண்டு வினவிய போது,

கிளிநொச்சி மாவட்டத்திற்கு இரண்டு நீர் சுத்திகரிப்பு நிலையங்களிலிருந்து நீர் விநியோகம் மேற்கொள்ளப்படுகிறது. ஒன்று புதிதாக  நவீன தொழிநுட்ப வசதிகளுடன் அமைக்கப்பட்டுள்ள நீர் சுத்திகரிப்பு நிலையம் இரண்டாவது ஏற்கனவே காணப்படுகின்ற பாரம்பரிய முறையிலான  பழைய நீர் சுத்திகரிப் நிலையம்.

தற்போது பெய்த மழை காரணமாக கிளிநொச்சி குளத்தின் நீரில் ஏற்பட்ட மாற்றம் காரணமாக ஆதாவது அதிகளவு சேற்று நீர் குளத்தை வந்தடைந்தமையால் பழைய நீர் சுத்திகரிப்பு நிலையத்தின் ஊடாக அவற்றை முழுமையாக சுத்திகரிக்க முடியாத நிலை ஏற்பட்டுள்ளது.

இதன்காரணமாக கிளிநொச்சியின் ஒரு பகுதி பிரதேசங்களுக்கு விநியோகிக்கப்படுகின்ற நீர் கலங்கிய நீராக காணப்படுகின்றது.  ஆனால் புதிய நீர் சுத்திகரிப்பு நிலையத்தின் ஊடாக விநியோகிக்கப்படுகின்ற நீரில் இவ்வாறான நிலைமை ஏற்படுதில்லை.

இருப்பினும் கிளிநொச்சி முழுவதற்கும் புதிய நீர் சுத்திகரிப்பு நிலையத்தின் ஊடாக நீரை விநியோகிப்பதற்கு  அதன் கொள்லளவு போதுமானதாக இல்லை எனத் தெரிவித்த அவர்கள் தம்மால் விநியோகிக்கப்படுகின்ற நீரின் தரம் தற்போது உறுதிப்படுத்தப்பட்டுள்ளது.

எனவே பொது மக்கள் அச்சமின்றி பயன்படுத்த முடியும். அத்தோடு  தற்காலிக ஏற்பாடாக கிளிநொச்சி முழுவதற்கும்  புதிய நீர் சுத்திகரிப்பு நிலையத்திலிருந்து நீர் விநியோகம் மாற்றப்பட்டுள்ளது.  என்றும்  ஆனாலும் மக்களின் பாவனைக்கு ஏற்ப  முழுமையாக வழங்க முடியாத நிலை காரணமாக மட்டுப்படுத்தபட்ட நீர் விநியோகமே மேற்கொள்ளப்படும் எனவும் தெரிவித்தனர்.