யாழ்ப்பாண மாநகரசபையின் திண்மக் கழிவகற்றல் நடவடிக்கைகளில் பெரும் ஊழல் மோசடிகள் - உறுப்பினர் கபிலன்

யாழ்ப்பாணம் மாநகரசபையின் திண்மக் கழிவகற்றல் செயற்பாட்டில் பெரும் ஊழல் மோசடிகள் இடம்பெற்று வருவதாக யாழ்ப்பாணம் மாநகர சபை அமர்வில் சுட்டிக்காட்டப்பட்டுள்ளது.

அமர்வில், மாநகரசபை உறுப்பினர் ப. தர்சானந்த், திண்மக் கழிவகற்றல் செயற்பாடுகளில் 16 உழவி இயந்திரங்கள் வாடகை அடிப்படையில் செயல்படுகின்றன என்றும், அவற்றுக்கான மாதாந்த வாடகை ரூபா. 50 லட்சம், வருடாந்த வாடகை ரூபா. 6 கோடி செலவாகும் என்றும் தெரிவித்தார்.

அவர், மாநகரசபைக்கு சொந்தமான வாகனங்கள் பழுதுபட்டதால் இயங்காமல் உள்ளன,  அந்தப் பழுதைச் சரிசெய்வதை விடுத்து, அதைவிடப் பலமடங்கு தொகையை வாடகைக்காகச் செலவிடுவது யாழ்ப்பாணம் மாநகரசபையின் பணத்தை தேவையற்றுச் செலவழிக்கும் செயற்பாடாக அமைவதுடன், இதில் ஊழல் மோசடிகள் உள்ளதாகவும் சந்தேகப்படுகின்றோம் என்றார்.

மேலும், உறுப்பினர் சுவீகரன் நிஷாந்தன் தெரிவித்தபடி, சில சொந்த கழிவகற்றல் வாகனங்கள் குறுகிய இடங்களில் மட்டுமே சேவை புரிந்து வருவதால் தொலைதூர சேவைக்காக வாடகை வாகனங்கள் பயன்படுத்தப்படுகின்றன. இது மோசடிகளோடு தொடர்புடையதாக இருக்க வாய்ப்பு உள்ளது.

இதற்கு மேலாக, மாநகரசபைக்கு சொந்தமான வாகனங்கள் சில உயர் அதிகாரிகள் அழுத்தத்தால் இயங்காமல் வைக்கப்பட்டுள்ளதாகவும், இதன் மூலம் பணியாளர் நியாயமான சேவையை வழங்க முடியாமல் போவது பாரதூரமானது .

வருடாந்தம் 6 கோடி ரூபாவை வாடகைக்குச் செலவிடுவதைவிட, புதிய வாகனங்களைத் தீர்வையற்ற வரியின் கீழ் கொள்வனவு செய்யமுடியும் என்றும், யாழ்ப்பாணம் மாநகரசபையின் வாகனங்களை கூடுதலான வினைத்திறனுடன் இயங்க வைக்கமுடியும் என்றும் உறுப்பினர்கள் சுட்டிக்காட்டினார்கள்.

இந்த விடயத்தில் இதுவரை இடம்பெற்ற பெரும் ஊழல் மோசடிகள் தொடர்பான தகவல்கள் தம்மிடம் உள்ளன. இது தொடர்பில் நடவடிக்கை எடுக்கப்பட வேண்டும் என்று யாழ்ப்பாணம் மாநகரசபை உறுப்பினர் கபிலன்  தெரிவித்தார்.