உயர்தர பரீட்சை வினாத்தாளின் வினாக்கள் நுகேகொடை தனியார் கல்வி நிறுவனம் விநியோத்த வினாப் பத்திரத்தில்! - சாமர சம்பத் சுட்டிக்காட்டு

கல்வி பொதுத் தராதர உயர்தர பரீட்சையின் பொருளியல் விஞ்ஞான வினாத்தாளின் பகுதி ஒன்றில்  50 கேள்விகளில் 27 வினாக்களும் பகுதி இரண்டில் 10 வினாக்களில் 5 வினாக்கள், நுகேகொடை தனியார் கல்வி நிறுவனம் ஒன்றின் மேலதிக வகுப்பில்  விநியோகிக்கப்பட்ட வினா பத்திரத்தில் இருந்துள்ளது. இது தொடர்பில் விசாரணை மேற்கொண்டு நடவடிக்கை எடுக்க வேண்டும் என எதிர்க்கட்சி உறுப்பினர் சாமர சம்பத் தெரிவித்தார்.

பாராளுமன்றத்தில் செவ்வாய்க்கிழமை (25) நடைபெற்ற 2026ஆம் ஆண்டுக்கான வரவு - செலவுத் திட்டத்தில் கல்வி, உயர் கல்வி மற்றும் தொழிற்கல்வி அமைச்சுக்கான நிதி ஒதுக்கீடு மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

இடம்பெற்று முடிந்த உயர்தர பரீட்சையின் பொருளியல் விஞ்ஞான வினா பத்திரம் இன்று நாட்டில் பேசுபொருளாக அமைந்துள்ளது. நுகேகொடை சாக்கியா தனியார் கல்வி நிறுவனம் மாணவர்களுக்கு வினா பத்திரத்திரம் ஒன்றை கையளித்திருக்கிறது. உயர் தர பரீட்சையில் பரீட்சைகள் திணைக்களம் பரீட்சைக்கு எடுத்திருந்த, பகுதி 1, வினா பத்திரத்தில் 50 கேள்விகள் இருக்கின்றன. அதில் 27 கேள்விகள் குறித்த தனியார் கல்வி நிறுவனம் மாணவர்களுக்கு வழங்கியிருந்த வினா பத்திரத்தில் இருந்த வினாக்களுக்கு சமமானதாகும்.

அதேபோன்று பகுதி2ல்,  10 வினாக்களில் 5வினாக்கள் குறித்த தனியார் கல்வி நிறுவனத்தினால் வழங்கப்பட்டிருந்த வினாத்தாளில் இருந்த வினாக்களுக்கு மிகவும் சமமாகவே இருக்கிறது. பகுதி 2இல் 5வினாக்களுக்கே விடை எழுத்தவேண்டி இருக்கிறது.  சில வேளை குறித்த 5 வினாக்களும் தனியார் கல்வி நிறுவனத்தினால் வெளியிடப்பட்ட வினாக்களாக இருந்தால், அது பரீட்சையின் பெறுபேற்றில் பாரிய வித்தியாசத்தை ஏற்படுத்துவதுடன் ஏனைய மாணவர்களுக்கும் அநீதி ஏற்படுகிறது.

அதனால் பரீட்சை திணைக்களத்தின் பொருளியல் விஞ்ஞான வினாத்தாளையும் நுகேகாெடை சாக்கியா கல்வி நிறுவனத்தினால் விநியோகிக்கப்பட்டிருக்கும் வினாத்தாள்களையும் நான் சபைக்கு சமர்ப்பிக்கிறேன். இந்த இரண்டு வினாத்தாள்களையும் ஒப்பிட்டுப்பார்த்து, இது சரியா, பிழையா என தேடிப்பார்த்து நடவடிக்கை எடுக்க  வேண்டும். இல்லாவிட்டால் மாணவர்களுக்கு அநீதி ஏற்படும். அதற்கு இடமளிக்கக்கூடாது.

அதேநேரம் கல்விக்கு அதிகம் நிதி ஒதுக்கியதாக பிரதமர் தெரிவிக்கிறார். ஆனால் ஆரம்பமாக கல்விக்கு அதிகம் நிதியை ஒதுக்கியிருந்த சாதனையை முன்னாள் அமைச்சர் பந்துல குணவர்த்தனவே வைத்திருந்தார். அதன் பின்னர் கல்வி அமைச்சராக இருந்த அகிலவிராஜ் காரியவசம் அதனை மேற்கொண்டிருந்தார். அருகில் உள்ள பாடசாலை சிறந்த பாடசாலை என்ற வேலைத்திட்டத்தின் கீழ் மொனராகலை, பதுளை மாவட்டத்தில் பின்தங்கிய பாடசாலைகளை விரைவாக அபிவிருத்தி செய்ய நடவடிக்கை எடுத்தார்.

மேலும் அபிவிருத்தி உத்தியோகத்தர்கள் 16ஆயிரம் பேரை ஆசிரியர் சேவையில் இணைத்துக்கொள்ள அவர்களுக்கு வழங்கிய வாக்குறுதி மீறப்பட்டிருக்கிறது. அவர்களுடன் மேற்கொள்ளப்பட்ட இணக்கப்பாட்டுக்கமைய, அவர்களை ஆசிரியர் சேவையில் இணைத்துக்கொள்ள நடவடிக்கை எடுக்க வேண்டும். தேர்தல் காலத்தில் அவர்களுக்கு வழங்கிய வாக்குறுதிகளை நிறைவேற்ற வேண்டும். அவர்கள் கடந்த 3 மாதங்களாக வீதியில் இறங்கி போராடி வருகின்றனர். பட்டதாரிகளுக்கு தொழில் கிடைக்காவிட்டால், அவர்களை வீதிக்கிறக்கி போராட பழக்கியது நீங்களாகும்.அந்த பழக்கத்திலே தற்போது இவர்கள் போராடி வருகின்றனர்.பழக்காமல் இருந்தால் இது பிரச்சினையாகி இருக்காது. அதனால்  இவர்களின் பிரச்சினைக்கும் விரைவாக தீர்வொான்றை வழங்க வேணடும்.

அரசாங்கம் கல்வி மறுசீரமைப்பு செய்யப்போவதாக தெரிவித்திருக்கிறது. ஆனால் இந்த மறுசீரமைப்பு நடவடிக்கையை கல்வி அமைச்சும் தேசிய கல்வி நிறுவனமும் இணைந்தே மேற்கொண்டிருக்கிறது. இந்த வேலைத்திட்டத்துக்கு கல்வி நிபுணர்கள், புத்திஜிீவிகள் இணைத்துக்கொள்ளப்படவில்லை.  அதனால் இந்த கல்வி மறுசீரமைப்புக்கு எதிர்ப்பு தெரிவித்து, ஆசிரியர்கள் சுகயீன விடுமுறை அறிவித்து, எதிர்வரும் 12ஆம் திகதி பணி பகிஷ்கரிப்பு போராட்டத்தில் ஈடுபட தீர்மானித்திருக்கிறது. அதனால் கல்வி மறுசீரமைப்பு நடவடிக்கையை ஆளும் எதிர்க்கட்சி, பத்திஜீவிகள், நிபுணர்கள் என அனைத்து தரப்பினரையும் இணைத்துக்கொண்டு இதனை மேற்கொள்ள வேண்டும்.

அத்துடன் பதில் அதிபர்களின் பிரச்சினைக்கு தீர்வுகாண இன்னும் நடவடிக்கை எடுக்கப்படாமல் இருக்கின்றன. ஒருசில பாடசாலைகளில் 20 வருடங்களாக சிலர் பதில் அதிபர்களாக இருக்கின்றனர். குறிப்பாக தமிழ் மொழி மூலமான பாடசாலைகளிலே அதிகமான பதில் அதிபர்கள் கடமையாற்றி வருகிறார்கள். அதனால் அவர்களை அதிபர் சேவையில் இணைத்துக்கொள்ள நடவடிக்கை எடுக்க வேண்டும். அதேபோன்று  சில அதிபர் சேவையில் இருப்பவர்களின் சம்பளத்தைவிட ஆசிரியர் சேவையில் இருப்பவர்களின் சம்பளம் அதிகம். அதனால் இந்த சம்பள முரண்பாடு தொடர்பாகவும் ஆராய்ந்து ஒரு முறையான ஒரு  சம்பள முறையை ஏற்படுத்தி. சம்பள முரண்பாட்டுக்கு தீர்வுகாண நடவடிக்கை எடுக்க வேண்டும் என்றார்.