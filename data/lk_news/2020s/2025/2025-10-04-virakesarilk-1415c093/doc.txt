சமூக ஊடகங்களின் ஜனாதிபதியை விமர்சித்த நபருக்கு மரண தண்டனை தீர்ப்பு ; டியூனீஷியாவில்  சம்பவம்

சமூக  ஊடகங்களில் ஜனாதிபதியை அவதூறு செய்தமைக்கும்    பதிவுகள் மூலம் நாட்டின் தேசிய பாதுகாப்பை விமர்சித்தமைக்கும் டியூனீசிய நாட்டின் தொழிலாளி ஒருவருக்கு அந்நாட்டில் மரண தண்டனை விதிக்கப்பட்டுள்ளதாக  ராய்ட்டர்ஸ் செய்தி சேவை தெரிவித்துள்ளது. இத்தகவலை  அந்நாட்டின் மனித உரிமைகளுக்கான   லீக்கின் தலைவரும் அவரது வழக்கறிஞருமான பெளதல்ஜா தெரிவித்துள்ளார்.

வட ஆபிரிக்க நாடான டியூனீசியாவில்  2021 ஆம் ஆண்டில்  கைஸ் சயீத் ஜனாதிபதியான பின்னர்    அனைத்து அதிகாரங்களையும் கைப்பற்றியதிலிருந்து கருத்து வெளியிடும்  சுதந்திரத்தின் மீதான கட்டுப்பாடுகள் கடுமையாக்கப்பட்டதாக தெரிவிக்கப்படுகின்றது.

தண்டனை விதிக்கப்பட்ட 56 வயதான தினக்கூலி தொழிலாளி சபர் சௌச்சேன், குறைந்த கல்வியறிவு கொண்ட ஒருவர் எனவும்  கடந்த ஆண்டு கைது செய்யப்படுவதற்கு முன்பு ஜனாதிபதியை விமர்சிக்கும் பதிவுகளை எழுதி வந்தார் என்றும்  அவரது வழக்கறிஞர்  ராய்ட்டர்ஸ் செய்தி சேவைக்கு தெரிவித்தார்.

பேஸ் புக் பதிவுகள் தொடர்பான  நபியூல் நீதிமன்ற நீதிபதி அவருக்கு  மரண தண்டனை விதித்தார். இது ஒரு அதிர்ச்சியூட்டும் மற்றும் இதற்கு முன்னர் எப்போதும் இடம்பெறாத சம்பவம் " என்றும் இத்தீர்ப்புக்கு எதிராக  மேன்முறையீடு செய்யப்படும் என்றும்  பௌதல்ஜா கூறினார்.

டியூனீஷிய நாட்டின்  நீதிமன்றங்கள் அவ்வப்போது மரண தண்டனை தீர்ப்புகளை வழங்கியிருந்தாலும், கடந்த மூன்று தசாப்தங்களுக்கும் மேலாக தண்டனைகள் நிறைவேற்றப்படவில்லை என்பது முக்கிய விடயம்.

‘இத்தீர்ப்பை எம்மால் நினைத்துப்பார்க்க முடியவில்லை, "நாங்கள் வறுமையால் பாதிக்கப்பட்ட ஒரு குடும்பம், இப்போது வறுமையுடன் அடக்குமுறையும் அநீதியும் சேர்ந்துள்ளன’ என மரண தண்டனை விதிக்கப்பட்டுள்ளவரின் சகோதரர் ஜமால் செளச்சேன் தெரிவித்துள்ளார்.

ஜனாதிபதி  சயீத்தின் மீது விமர்சனங்களை முன் வைப்போரிடையே அச்சத்தை ஏற்படுத்த திட்டமிட்ட முயற்சி என்று பலரும் விமர்சித்துள்ள அதே வேள  இதுபோன்ற கடுமையான நடவடிக்கைகள் சுதந்திரமான கருத்து வெளிப்பாட்டை மேலும் நசுக்கி அரசியல் பதற்றங்களை தீவிரமாக்கும் என்றும் எச்சரிக்கை பதிவுகளை இட்டு வருகின்றனர்.

ஜனாதிபதி  சயீத், மக்களால் தெரிவு செய்யப்பட்ட  பாராளுமன்றத்தைக் கலைத்து, தனது அதிகாரத்தின் மூலம்  ஆட்சி செய்யத் தொடங்கியதிலிருந்து, நீதித்துறை சுதந்திரம் நசுக்கப்பட்டதாக மனித   உரிமைக் குழுக்களின் விமர்சனங்கள் அதிகரித்து வருகின்றன.  ஜனாதிபதி  ஒரு துரோகி   என்று  கூறிய பெரும்பாலான எதிர்க்கட்சிகளின் தலைவர்கள் பல்வேறு குற்றச்சாட்டுகளின் பேரில் சிறையில் அடைக்கப்பட்டுள்ளனர் என்பது முக்கிய விடயம்.