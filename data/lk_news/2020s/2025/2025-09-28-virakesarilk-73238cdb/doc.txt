முன்னெப்போதும் இல்லாத உச்சத்தில் இந்தியா - இலங்கை உறவுகள்- உயர்ஸ்தானிகர் மஹிஷினி கொலன்னே

இந்தியாவுக்கும் இலங்கைக்கும் இடையிலான இருதரப்பு உறவுகள், ஜனாதிபதி அநுர குமார திசாநாயக்கவின் இந்தியப் விஜயத்தையும் அதைத் தொடர்ந்த பிரதமர் நரேந்திர மோடியின் இலங்கை வருகையையும் அடுத்து, 'முன்னெப்போதும் இல்லாத உச்சத்தை' எட்டியுள்ளதாக உயர்ஸ்தானிகர் மஹிஷினி கொலன்னே தெரிவித்துள்ளார்.

டெல்லியில் இடம்பெற்ற நிகழ்வொன்றின் பின்னர் ஊடகங்களுக்கு கருத்து தெரிவிக்கையிலேயே உயர்ஸ்தானிகர் மஹிஷினி கொலன்னே மேற்கண்டவாறு கூறினார். அவர் தொடர்ந்தும் குறிப்பிடுகையில்,

இலங்கையின் தற்போதைய பொருளாதார நிலையை ஸ்திரப்படுத்தி, மீட்பு மற்றும் மாற்றத்தின் பாதையில் சிறப்பாகச் செல்கிறது. இந்த பயணத்தில், இந்தியாவுடன் ஒத்துழைப்பதற்கான மகத்தான வாய்ப்புகளை காண்கிறோம். ஜனாதிபதியாக அநுரகுமார திசாநாயக்க தேர்ந்தெடுக்கப்பட்ட பின்னர் அவர் இந்தியாவுக்குச் சென்றதிலிருந்தும், அதற்கு சில மாதங்களுக்குப் பிறகு பிரதமர் மோடி இலங்கைக்கு வருகை தந்ததிலிருந்தும், இலங்கை - இந்தியா உறவுகள் முன்னெப்போதும் இல்லாத சிறந்த நிலையை எட்டியுள்ளன.

இலங்கையும் இந்தியாவும் ஒரு தனித்துவமான வரலாற்று உறவுகளை பகிர்ந்து கொள்கின்றன. மக்களுக்கு இடையேயான உறவுகள் வரலாறு, கலாசாரம், புவியியல் மற்றும் வர்த்தகம் ஆகியவற்றில் ஆழமாக வேரூன்றியுள்ளன. மேலும் இது ஆயிரக்கணக்கான ஆண்டுகளாகத் தொடர்கிறது. இந்தியாவை மிக அருகில் உள்ள அண்டைய நாடாக மட்டுமல்லாமல், மிகவும் இயல்பான வர்த்தகப் பங்காளராகவும் காண்கிறோம் என்று கூறினார்.