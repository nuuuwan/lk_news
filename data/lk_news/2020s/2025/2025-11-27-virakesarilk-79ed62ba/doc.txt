வாகன இறக்குமதி: சுங்கமற்றவையாக விடுவிக்கப்பட்ட 8190 வாகனங்கள்

அரசாங்கம் வாகன இறக்குமதிக்கு அனுமதியளித்த பின்னர் நவம்பர் 23ஆம் திகதிவரை 9100 பி,வை,டி ரக வாகனம் இறக்குமதி செய்யப்பட்டுள்ளதுடன்  அதில் 8190 வாகனங்கள் இலங்கை சுங்கத்தால் விடுவிக்கப்பட்டிருப்பதாக நிதி திட்டமிடல் மற்றும் பொருளாதார அபிவிருத்தி பிரதி அமைச்சர் அனில் ஜயந்த தெரிவித்தார்.

பாராளுமன்றத்தில் வியாழக்கிழமை (27) இடம்பெற்ற வாய்மூல விடைக்கான வினாக்கள் நேரத்தில் எதிர்க்கட்சி உறுப்பினர் சாமரசம்பத் தசநாயக்கவினால் கேட்கப்பட்ட கேள்விக்கு பதிலளிக்கையிலேயே இவ்வாறு தெரிவித்தார்.

வாகன இறக்குமதி தொடர்பான சட்டங்கள் தளர்த்தப்பட்டதை தொடர்ந்து, நவம்பர் 23ஆம் திகதிவரை 9100 பி,வை,டி ரக வாகனங்கள் இறக்குமதி செய்யப்பட்டுள்ளன. அதேநேரம் குறித்த திகதிவரை இவ்வாறு இறக்குமதி செய்யப்பட்டுள்ள வாகனங்களில் 8190 வாகனங்கள் இலங்கை சுங்கத்தினால் விடுவிக்கப்பட்டுள்ளன.

குறித்த வாகத்தின் என்ஜின் திறன் தொடர்பில் தற்போது நீதிமன்றத்தில் வழக்கு விசாரணையில் இருப்பதால், அது தொடர்பான தகவல்களை தெரிவிக்க முடியாது.

அதேநேரம் இந்த  வாகனங்களுக்காக தீர்வை வரி, அந்த வாகனங்களின் கிலாே வோட் அடிப்படையில் வித்தியாசப்படுகிறது.

என்ஜின் திறன் கிலாே வோட் 100க்கு குறைந்த வாகனத்தின் ஆயுட்காலம் ஒரு வருடத்துக்கு குறைவான வாகனங்களுக்கு உற்பத்தி தீர்வை வரியாக ஒரு கிலோ வோட்டுக்கு 24 ஆயிரத்தி 100 ரூபா அடிப்படையில் அறவிடப்படுகிறது. கிலோ வோட் 100க்கு குறைந்த  ஒரு வருடத்துக்கு கூடிய ஆயுட்காலம் கொண்ட வாகனங்களுக்கு ஒரு கிலோ வோடுக்கு 36 ஆயிரத்தி 200ரூபா  தீர்வை வரியாக அறவிடப்படுகிறது.

அதேநேரம் என்ஜின் திறன் 100 கிலாே வோட்டுக்கு கூடிய, ஒரு வருடத்துக்கு குறைவான ஆயுட்காலம் கொண்ட வாகனங்களுக்கு 36 ஆயிரத்தி 200 ரூபா அறவிடப்படுகிறதுடன் ஒரு வருடத்துக்கு கூடிய ஆயுட்காலம் கொண்ட வாகனங்களுக்காக ஒரு கிலாே வோட்டுக்கு 60ஆயிரத்தி 400 ரூபா உற்பத்தி தீர்வை வரியாக அறவிடப்படுகிறது என்றார்.