அதிகாரங்கள் போதாதெனக் குறிப்பிட்டு ஒரு கட்சி ஆட்சி முறைமையை ஏற்படுத்த முயற்சி - பிரேம்நாத் சி தொலவத்த

நிறைவேற்றதிகாரத்துடன் பாராளுமன்றத்திலும் தேசிய மக்கள் சக்திக்கு மூன்றில் இரண்டு பெரும்பான்மை காணப்படுகிறது. ஆனாலும் ஜனாதிபதி அநுரகுமார திஸாநாயக்க இவை போதாது எனக் கூறுகின்றார். இதன் ஊடாக மறைமுகமாக ஒரு கட்சி ஆட்சி முறைமையை ஏற்படுத்துவதற்கு அரசாங்கம் முயற்சிப்பதாக முன்னாள் பாராளுமன்ற உறுப்பினர் பிரேம்நாத் சி தொலவத்த தெரிவித்தார்.

கொழும்பில்  ஞாயிற்றுக்கிழமை (05) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

தற்போது மாகாணசபைகளின் அதிகாரம் முற்றுமுழுதாக அதிகாரிகள் வசமாகியுள்ளது. அவர்கள் அரசாங்கத்தின் பிரதிநிதிகளாகவுள்ளனர். மறுபுறம் பாராளுமன்றத்தில் மூன்றில் இரண்டு பெரும்பான்மையும் காணப்படுகிறது.

இவை அனைத்துக்கும் மேலாக நிறைவேற்றதிகாரமும் காணப்படுகிறது. ஆனால் இவ்வாறு அதி உச்ச அதிகாரங்களை தம்வசம் வைத்துக் கொண்டும் அபிவிருத்தி திட்டங்களை முன்னெடுப்பதற்கு அவை போதாது என ஜனாதிபதி கூறுகின்றார்.

எனவே தம்மால் முன்வைக்கப்பட்டுள்ள அபிவிருத்தி திட்டங்களை முறையாக நடைமுறைப்படுத்துவதற்கு தனிக்கட்சி ஆட்சி முறைமை வேண்டும் என்கின்றனர். தற்போது தாஜூதீன் கொலை விவகாரம் மீண்டும் பேசுபொருளாகியுள்ளது.

கடந்த காலங்களில் ராஜபக்ஷர்களை இதனுடன் தொடர்புபடுத்தியவர்கள், இன்று அதை வேறு திசைக்கு கொண்டு சென்றுள்ளனர். உண்மையில் இவை எதிர்க்கட்சிகளை பலவீனப்படுத்துவதற்காக கூறப்படும் கதைகளாகும்.

போதைப்பொருள் ஒழிப்பு திட்டங்கள் எனக் கூறிக் கொண்டு பொலிஸ் போதைப்பொருள் ஒழிப்பு பிரிவின் பிரதானி பதவியில் மாற்றம் ஏற்படுத்தப்பட்டுள்ளது. இவர்கள் பல கிலோ கிராம் போதைப்பொருட்களை கைப்பற்றி அழிப்பதாகக் கூறினாலும், எமக்கு கிடைத்துள்ள தகவல்களின் அடிப்படையில் சமூகத்தில் போதைப்பொருட்களுக்கு தட்டுப்பாடு ஏற்பட்டுள்ளதாகத் தெரியவில்லை.

போதைப்பொருள் பிரசாரம் தோல்வியடைந்துள்ளதால், தாஜூதீன் கொலையை பேசுபொருளாக்கியிருக்கின்றனர். அரசாங்கத்தின் இயலாமை இதன் மூலம் வெளிப்படுத்தப்பட்டுள்ளது. ஜனநாயத்தை அழித்து ஒரு கட்சி ஆட்சிமுறைக்கு ஒருபோதும் இடமளியோம் என்றார்.