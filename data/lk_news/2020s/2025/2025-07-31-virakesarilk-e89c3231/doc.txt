தர்ம சக்கரம் பொறிக்கப்பட்ட ஆடை அணிந்த பெண் கைது செய்யப்பட்டமை அடிப்படை உரிமைகளை மீறிய செயல் - உயர் நீதிமன்றம் தீர்ப்பு

2019 ஆம் ஆண்டு தர்ம சக்கரம் பொறிக்கப்பட்ட ஆடையை அணிந்தமைக்காக பெண்ணொருவர் கைது செய்து தடுத்து வைக்கப்பட்டமை அவரது அடிப்படை உரிமைகளை மீறிய செயலாகும் என உயர் நீதிமன்றம் தீர்ப்பளித்துள்ளது.

அதன்படி, ஹசலக்க பொலிஸ் நிலையத்தின் முன்னாள் பொறுப்பதிகாரி தனது தனிப்பட்ட நிதி மூலம் பாதிக்கப்பட்டவருக்கு 30,000 ரூபாவை நஷ்ட ஈடாக வழங்குமாறு உத்தரவிட்டுள்ளது.

கொலொங்கொடையைச் சேர்ந்த 47 வயதான அப்துல் ரஹீம் மசாஹீனா என்ற நபரே , தனது அடிப்படை உரிமைகள் மீறப்பட்டதாக தெரிவித்து , பிரதிவாதிகள் மீது விசாரணை நடத்தி, ஒழுகாற்று நடவடிக்கை எடுத்து வழக்குத் தொடர சட்டமா அதிபர் மற்றும் பொலிஸ் மா அதிபர் ஆகியோருக்கு உத்தரவிடக் கோரி இந்த மனுவை தாக்கல் செய்திருந்தார்.

தீர்ப்பை வழங்கிய நீதிபதி யசந்த கோடகோடா, நீதிபதி குமுதினி விக்ரமசிங்க மற்றும் நீதிபதி ஷிரான் குணரத்ன ஆகியோர் உடன்பட்டு அடிப்படை உரிமைகள் விண்ணப்பத்தை அனுமதித்தனர்.

2019 ஆம் ஆண்டு மே மாதம் 18 ஆம் திகதி முதல் ஜூன் மாதம் 03 ஆம் திகதி வரை பதுளை சிறைச்சாலையில் தான் விளக்கமறியலில் வைக்கப்பட்டதாக  மனுதாரர்  குறிப்பிட்டுள்ளார்.

தனது உடையில் தம்மசக்கரத்திற்கு மாறாக  கப்பல் சக்கரம் ஒன்றே பொறிக்கப்பட்டிருந்ததாகவும்,  "எந்தவொரு இனத்தவரின் மத உணர்வுகளையும், நம்பிக்கைகளையும் வேண்டுமென்றோ அல்லது துன்புறுத்தும் வகையில் அவமதிப்பது எனது நோக்கம் இல்லை எனவும் மனுதாரர் மேலும் தெரிவித்துள்ளார்.