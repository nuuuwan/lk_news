இலங்கையுடனான நீண்டகால உறவுக்கு இந்தியா அளிக்கும் முக்கியத்துவத்துக்கு மதிப்பளிக்கின்றோம் - அமைச்சர் நளிந்த ஜயதிஸ்ஸ

கடலால் நீண்டகாலமாகப் பின்னிப்பிணைந்த அண்டை நாடுகளாக, இலங்கையும் இந்தியாவும் கடல்சார் துறையில் ஒரு உறுதியான மற்றும் வளர்ந்து வரும் கூட்டாண்மையை உருவாக்கியுள்ளன. இலங்கையுடனான நீண்டகால உறவுக்கு இந்தியா அளிக்கும் முக்கியத்துவத்துக்கு மதிப்பளிப்பதாக சுகாதார மற்றும் வெகுசன ஊடக அமைச்சர் நளிந்த ஜயதிஸ்ஸ தெரிவித்தார்.

இந்திய உயர் ஸ்தானிகரால் ஐ.என்.எஸ். விக்ராந்த் கப்பலில் வழங்கப்பட்ட வரவேற்பு நிகழ்வில் பிரதம விருந்தினராகக் கலந்துகொண்ட போதே அமைச்சர் நளிந்த ஜயதிஸ்ஸ இதனைத் தெரிவித்தார்.  நிகழ்வில் தொடர்ந்தும் உரையாற்றிய அமைச்சர், இது இலங்கை கடற்படையின் 75ஆவது ஆண்டு நிறைவு கொண்டாட்டங்களின் முக்கிய ஒரு பகுதியாகும். இது நம் நாட்டிற்குப் பெருமை வாய்ந்த ஒரு சந்தர்ப்பம் மற்றும் இந்தியப் பெருங்கடல் சமூகத்துடன் இலங்கையைப் பிணைக்கும் நீண்டகால கடல்சார் பாரம்பரியத்தைப் பற்றிச் சிந்திக்க ஒரு வாய்ப்பாகும்.

இலங்கை அரசாங்கத்தின் சார்பில், இந்த மைல்கல் கொண்டாட்டத்தை கௌரவித்த இந்திய அரசாங்கத்திற்கும், இந்தியக் கடற்படைக்கும் மனமார்ந்த பாராட்டுக்களைத் தெரிவித்துக் கொள்கிறேன். இந்தியாவின் முதல் உள்நாட்டிலேயே கட்டப்பட்ட விமானம் தாங்கிக் கப்பலான ஐ.என்.எஸ். விக்ராந்த் மற்றும் ஐ.என்.எஸ். உதயகிரி ஆகியவற்றின் சர்வதேச கடற்படை அணிவகுப்பில் பங்கேற்பது, இலங்கையுடனான அதன் நீண்டகால உறவுக்கு இந்தியா அளிக்கும் முக்கியத்துவத்தை எடுத்துரைக்கிறது.

உங்கள் இருப்பு, கடல்சார் களத்தில் ஒத்துழைப்பு, இணைப்பு மற்றும் பகிரப்பட்ட பாதுகாப்பின் முக்கியத்துவத்தை வலியுறுத்தும் இந்தியாவின் மகாசாகர் தொலைநோக்குப் பார்வையையும் குறிக்கிறது. இந்தியப் பெருங்கடல் அமைதி, ஸ்திரத்தன்மை மற்றும் பரஸ்பர நன்மை பயக்கும் ஈடுபாட்டின் பிராந்தியமாக இருப்பதை உறுதி செய்ய இலங்கை உறுதிபூண்டுள்ளது. மகாசாகரின் கொள்கைகள், அதாவது 'கடலை வாய்ப்புகள் மற்றும் பொறுப்புகளின் பகிரப்பட்ட இடமாகப் புரிந்துகொள்வது' எமது நீண்டகால கடல்சார் பாதுகாப்பு மற்றும் பிராந்திய வளர்ச்சியில் உள்ள ஒத்துழைப்புகளுடன் ஒத்துப்போகின்றன.

கடலால் நீண்டகாலமாகப் பின்னிப்பிணைந்த அண்டை நாடுகளாக, இலங்கையும் இந்தியாவும் கடல்சார் துறையில் ஒரு உறுதியான மற்றும் வளர்ந்து வரும் கூட்டாண்மையை உருவாக்கியுள்ளன. எமது கடற்படைகள் கூட்டுப் பயிற்சிகள், ஒருங்கிணைந்த ரோந்துப் பணிகள், நீரியல் ஒத்துழைப்பு, அனர்த்தங்களுக்குப் பதிலளித்தல், திறன் மேம்பாடு மற்றும் கடல்சார் கள விழிப்புணர்வை வலுப்படுத்துதல் போன்ற பல்வேறு முயற்சிகளில் இணைந்து செயல்பட்டுள்ளன. இந்த ஈடுபாடுகள் எமது கூட்டுப் பாதுகாப்பை மேம்படுத்துவதுடன், பிராந்திய ஸ்திரத்தன்மை மற்றும் பொருளாதார பின்னடைவுக்கும் பங்களிக்கின்றன என்றார்.