CAVA பெண்கள் 19 வயதின்கிழ் கரப்பந்தாட்டம்: ஆரம்பப் போட்டியில் மாலைதீவுகளை வென்றது இலங்கை

கொழும்பு சுகததாச உள்ளக அரங்கில் இன்று செவ்வாய்க்கிழமை (04) ஆரம்பமான மத்திய ஆசிய கரப்பந்தாட்ட சங்க (CAVA) மகளிர் 19 வயதுக்குட்பட்ட  கரப்  பந்தாட்ட சம்பியன்ஷிப்பை இலங்கை பெண்கள் வெற்றியுடன் தொடங்கியுள்ளனர்.

இன்றைய ஆரம்ப விழாவைத் தொடர்ந்து நடைபெற்ற முதலாவது போட்டியில் மாலைதீவுகளை எதிர்த்தாடிய இலங்கை 3 நேர் செட்களில் மிக இலகுவாக வெற்றிபெற்றது.

முதல் இரண்டு செட்களிலும் 25 - 9 என்ற ஒரே புள்ளிகள் வித்தியாசத்தில் வெற்றிபெற்ற இலங்கை, மூன்றாவது செட்டில் மாலைதீவுகளின் சிறு சவாலுக்கு மத்தியில் 25 - 15 என்ற புள்ளிகள் வித்தியாசத்தில் வெற்றியீட்டியது.

இப் போட்டியைத் தொடர்ந்து மிகவும் விறுவிறுப்பை தோற்றுவித்த இரண்டாவது போட்டியில் நேபாளத்திடம் கடும் சவாலை எதிர்கொண்ட கிர்கிஸ்தான் 3 - 2  என்ற  செட்கள் கணக்கில் வெற்றிபெற்றது.

முதலாவது செட்டில் கிர்கிஸ்தானை அதிர்ச்சியில் ஆழத்திய நேபாளம் 25 - 22 என வெற்றிபெற்றது.

அடுத்த செட்டை 25 - 14 என தனதாக்கிய கிர்கிஸ்தான் செட்கள் நிலையை 1 - 1 என சமப்படுத்தியது.

எவ்வாறாயினும் மூன்றாவது  செட்டில்  பதிலடி கொடுத்த நேபாளம் 25 - 18  என  வெற்றிபெற்று மீண்டும் செட்கள் நிலையில் 2 - 1 என முன்னிலை அடைந்தது.

நான்காவது செட்டில் இரண்டு அணிகளும் கடுமையாக மோதிக்கொண்டதுடன் எந்த அணி வெற்றிபெறும் என அனுமானிக்க முடியாதிருந்தது.

ஆனால், கடைசிக் கட்டத்தில் தொடர்ச்சியாக புள்ளிகளைப் பெற்ற கிர்கிஸ்தான் 25- 22 என வெற்றிபெற்று செட்கள் நிலையை 2 - 2 என சமப்படுத்தியது.

தீர்மானம் மிக்க கடைசி செட்டில் நேபாள வீராங்கனைகளின் தடுமாற்றத்தை நன்கு பயன்படுத்திக்கொண்டு சிறந்த நுட்பங்களுடன் விளையாடிய கிர்கிஸ்தான் 15 - 9 என்ற புள்ளிகள் கணக்கில் அந்த செட்டை தனதாக்கி போட்டியில் 3 - 2 என வெற்றிபெற்றது.

இலங்கை தனது இரண்டாவது போட்டியில் நேபாளத்தை நாளை சந்திக்கும். கிர்கிஸ்தானுக்கு பலத்த சவால் விடுத்த நேபாளத்தை நாளைய போட்டியில் வீழ்த்துவதாக இருந்தால் இலங்கை மிகச் சிறந்ந வியூகங்களை அமைத்து விளையாடவேண்டிவரும்.