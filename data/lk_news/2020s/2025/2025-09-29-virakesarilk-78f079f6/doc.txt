அமெரிக்காவில் பெருந்துயரம்: தேவாலயத்தில் துப்பாக்கிச் சூடு, தீ வைப்பு - நால்வர் பலி, பலர் காயம்!

அமெரிக்காவின் மிச்சிகன் மாகாணத்தில் உள்ள கிராண்ட் ப்ளாங்க் நகரில், தேவாலயம் ஒன்றில் துப்பாக்கிச் சூடு மற்றும் தீ வைப்புச் சம்பவங்கள் இடம்பெற்றுள்ளதாக சர்வதேச ஊடகங்கள் செய்தி வெளியிட்டுள்ளன. இந்த சம்பவத்தில் குறைந்தது நான்கு பேர் கொல்லப்பட்டுள்ளதுடன் எட்டு பேர் காயமடைந்துள்ளனர்.

இந்தத் தாக்குதலை நடத்தியதாகச் சந்தேகிக்கப்படும் நபர், 40 வயதான தோமஸ் ஜேக்கப் சான்ஃபோர்ட் என அடையாளம் காணப்பட்டுள்ளார். இவர் அருகிலுள்ள பர்ட்டன் நகரத்தைச் சேர்ந்தவர்.

ஞாயிற்றுக்கிழமை (28) காலை வழிபாட்டின் போது, சந்தேகநபர் தனது வாகனத்தை தேவாலயத்தின் பிரதான கதவில் மோதிவிட்டு வெளியே வந்து, துப்பாக்கியால் சரமாரியாகச் சுடத் தொடங்கினார் என்று கிராண்ட் ப்ளாங்க் நகரின் பொலிஸார் தெரிவித்துள்ளனர்.

தீயணைப்புத் துறையினரின் கூற்றுப்படி, சந்தேகநபர் பெட்ரோல் போன்ற எரிபொருளைப் பயன்படுத்தி தேவாலயத்திற்குத் தீ வைத்ததாகக் கூறப்படுகிறது. தீ விபத்து காரணமாக முழு தேவாலயமும் மொத்தமாகச் சேதமடைந்தது.

இந்தச் சம்பவத்தில் நான்கு பேரின் சடலங்களை மீட்கப்பட்டுள்ளதாகவும், தேவாலயம் தீயினால் முற்றிலும் சேதமடைந்ததால், எத்தனை பேர் உள்ளே சிக்கியுள்ளனர் என்பது குறித்து முழுமையான தகவல் தெரியவில்லை என்றும் பொலிஸார் தெரிவித்தனர்.

சம்பவம் குறித்த அவசர அழைப்பு வந்த எட்டு நிமிடங்களில் சம்பவ இடத்திற்கு விரைந்த பொலிஸார், சந்தேகநபர் தாமஸ் ஜேக்கப் சான்ஃபோர்ட்டை சுட்டுக் கொன்றனர்.

துப்பாக்கிச் சூட்டில் காயமடைந்த எட்டு பேரில், ஒருவர் கவலைக்கிடமான நிலையில் இருப்பதாகவும், ஏனைய ஏழு பேரின் நிலை சீராக இருப்பதாகவும் தெரிவிக்கப்பட்டுள்ளது. காயமடைந்தவர்கள் உள்ளூர் ஹென்றி ஃபோர்டு ஜெனிசிஸ் மருத்துவமனையில் சிகிச்சை பெற்று வருகின்றனர்.

இந்தச் சம்பவம் அச்சமூட்டும் செயல் என அமெரிக்க ஜனாதிபதி டொனால்ட் டிரம்ப் தெரிவித்துள்ளார். வழிபாட்டுத் தலங்களில் நிகழும் இத்தகைய வன்முறைகள் ஏற்றுக்கொள்ள முடியாதவை என்று மிச்சிகன் ஆளுநர் கிரெட்சென் விட்மர் கண்டித்துள்ளார். வழிபாட்டுத் தலங்களில் நடக்கும் வன்முறைகள் கோழைத்தனமான மற்றும் குற்றச் செயல் என்று குறிப்பிட்டு, பாதிக்கப்பட்ட குடும்பங்களுக்குத் தனது இரங்கலை எஃப்.பி.ஐ. தலைவர் காஷ் படேல் தெரிவித்துள்ளார்.

சந்தேகநபரின் நோக்கம் குறித்து இதுவரை தெரியாத நிலையில், பொலிஸார் அவரது வீடு மற்றும் தொலைபேசித் தரவுகளை ஆய்வு செய்து மேலதிக விசாரணைகளை மேற்கொண்டு வருகின்றனர்.