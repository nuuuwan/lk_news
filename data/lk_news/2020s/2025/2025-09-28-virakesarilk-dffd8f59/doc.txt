கோஹகொட குப்பை மேடு: சூழல் பாதிப்புகள் குறித்து நடவடிக்கை எடுக்கப்படவில்லை – அமைப்புகள் குற்றச்சாட்டு

கடுகாஸ்தோட்டை, கண்டி நகரில் சில பகுதிகளுக்கு சுற்றாடல் பாதிப்புக்களை  ஏற்படுத்தி வரும் கோஹகொட குப்பை மேடு தொடர்பாக உரிய நடவடிக்கை எடுக்குமாறு சூழல் அமைப்புகள் பொறுப்பானவர்களுக்கு வேண்டுகோள் விடுத்தும் இதுவரை நடவடிக்கைகள்  எடுக்கப்பட வில்லை என சூழல் அமைப்புக்கள்  கூறுகின்றன.

கண்டி மாநகர சபையின்,  கோஹகொட குப்பை மேடு குறித்து நம்பந்தப்பட்டவர்களுக்கு  பலமுறை நினைவூட்டப்பட்ட போதிலும், மகாவலி கங்கை மற்றும்  கண்டி பாரிய குடிநீர் வினியோகத்திட்டம் என்பவற்றின் அருகில் ஏற்பட்டு வரும் துர்நாற்றம் மற்றும் சுற்றாடல் மாசடைதல் போன்றவற்றைக்  கட்டுப்படுத்த அவர்கள் தவறிவருவதாக பொது மக்கள் குற்றம் சாட்டுகின்றனர்.

மேற்படி பிரச்சினைகாரணமாக, கட்டுகஸ்தொட்டை மற்றும் மகாவலி கங்கையை அண்மித்து மேற்கொள்ளப்படும்  முதலீடுகளில் பாரிய பிரச்சினை ஏற்பட்டுள்ளதாகத் சில நிறுவனங்கள் தெரிவிக்கின்றன.

இப் பகுதியில் தொடங்கப்பட்ட  வீடமைப்புத்திட்டம், மற்றும் பல சுற்றாடல் ஹோட்டல்கள் அமைக்கும் பணி போன்ற பல அபிவிருத்தித் திட்டங்கள்  மேற்படி  துர்நாற்றம் காரணமாக கைவிடப்படும் நிலை ஏற்பட்டுள்ளது என முதலீட்டாளர்கள் தெரிவிக்கின்றனர்.

மக்களின் அடிப்படை  தேவைகளுள் ஒன்றான  குடி நீர் பெறப்படும்  மகாவலி நதிக்கு இந்தக் குப்பை மேடு பெரும் சுற்றுச்சூழல் அச்சுறுத்தலை ஏற்படுத்தி வருகிறது.  ஆனால் எந்தவொரு அதிகாரியும் அல்லது அமைப்பும்  சூழல் பாதிப்பு மற்றும் சுகாதார அச்சுறுத்தல்களுக்கு  எதுவித தீர்வுகளையும்  முன் வைக்க வில்லை என்று கோஹகொட குப்பை மேட்டால் பாதிக்கப்பட்ட மக்களால் உருவாக்கப்பட்ட ஒன்றிணைந்த சூழல் அமைப்பு குற்றம் சாட்டுகிறது.

இந்த குப்பை மேட்டின் துர்நாற்றம் மற்றும் ஈத் தொல்லை போன்றவற்றால் அருகிலுள்ள வீடுகளுக்கும்,  மகாவலியைச் சுற்றியுள்ள சுற்றுலா விடுதிகள் மற்றும் ஹோட்டல்களில் தங்கியுள்ள சுற்றுலா துறையினருக்கும்  பாதிப்புக்கள் ஏற்பட்டு வருவதமாக அவர்கள் தெரவிக்கின்றனர்.

இந்த குப்பை மேட்டின் பாதிப்புக்கள் குறித்து  அரசியர் தலைவர்கள்,  ஜனாதிபதி செயலகம், சூழல் அமைச்சகம், மத்திய மாகாண ஆளுநர் மற்றும் கண்டி மாநகர சபை அதிகாரிகளுக்கு பல முறை அறிவிக்கப்பட்ட  போதும், இதுவரை எதுவித  தீர்வும் வழங்கப்படவில்லை என்று சூழல் அமைப்புகள் கூறுகின்றன.

கடுகஸ்தோட்டை, கோஹகொட, ஹாரிஸ்பத்துவ மற்றும் கண்டி நகரில் சில இடங்களுக்கு சுற்றாடல் பாதிப்புக்களை  ஏற்படுத்தி வரும் கோஹகொட குப்பை மேடு தொடர்பாக உரிய நடவடிக்கை எடுக்குமாறு சூழல் அமைப்புகள் பொறுப்பானவர்களை வலியுறுத்துகின்றன.