திருகோணமலை புத்தர் சிலை விவகாரம்: இனவாத பிரச்சினையைத் தடுப்பதற்கான எச்சரிக்கை – நாமல் ராஜபக்‌ஷ்

திருகோணமலை புத்தர் சிலை விவகாரம் தொடர்பில் அரசாங்கம் உடனடி நடவடிக்கை எடுக்க வேண்டும் மாகாண சபைகள் தேர்தல் வரவுள்ளது. இதற்காக இனவாத மோதல் அவசியம் என்று நினைத்தால் அது உங்களுடைய அரசியல் . ஆனால் இது இனவாத பிரச்சினையாகி நாட்டில் குழப்ப நிலைமை ஏற்படலாம். அதற்கு இடமளிக்க வேண்டாம் என    நாமல் ராஜபக்ஷ்  தெரிவித்தார்.

பாராளுமன்றத்தில் திங்கட்கிழமை (17) இடம்பெற்ற 2026ஆம் ஆண்டுக்கான வரவு செலவு திட்டத்தின் வெளிநாட்டலுவல்கள், வெளிநாட்டு வேலைவாய்ப்பு மற்றும் சுற்றுலாத்துறை அமைசசு மற்றும் நீதி மற்றம் தேசிய ஒருமைப்பாடு அமைச்சுகளுக்கான நிதி ஒதுக்கீட்டு குழுநிலை விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

திருகோணமலையில் ஞாயிற்றுக்கிழமை  இரவு விகாரையொன்றில் புத்தர் சிலை வைக்கப்பட்டமை  தொடர்பில் பிரச்சினை ஏற்பட்டிருந்தது. இந்நிலையில் பொலிஸுக்கு பொறுப்பான அமைச்சர்  புத்தர் சிலையின் பாதுகாப்புக்காக அது அங்கிருந்து அகற்றப்பட்டு வெளியில் கொண்டு செல்லப்பட்டது என்று கூறியுள்ளார். ஆனால் இந்த சம்பவத்தில் பொலிஸாரின் தாக்குதலுக்கு இலக்காகி இரண்டு பிக்குகள் வைத்தியசாலையில் அனுமதிக்கப்பட்டுள்ளனர்.

இந்த விகாரை 1951ஆம் ஆண்டில் அமைக்கப்பட்டு 2004இல் புனித பூமியாக அறிவிக்கப்பட்டு, கிழக்கு மாகாணத்தின் பழைய அறநெறி பாடசாலையாக இருக்கின்றது. இது தொடர்பில் அரசாங்கம் தலையிட்டு கலந்துரையாட வேண்டும். இதனை இனவாத பிரச்சினையாக்க வேண்டாம்.

இதனை இனவாத முறுகலாகவும் மாற்ற வேண்டாம். இந்த விடயத்தில் தலையிட்டு அரசாங்கத்தின் நிலைப்பாட்டை கூறி, இருதரப்பையும் அழைத்து இது தொடர்பில் நியாயத்தை வழங்கவேண்டும்.

இல்லையென்றால் வடக்கு, கிழக்கு மாகாண சபைகள் தேர்தல் வரவுள்ளது. இதற்காக இனவாத மோதல் அவசியம் என்று நினைத்தால் அது உங்களுடைய அரசியலாகும். ஆனால் இந்த விடயத்தில் அரசாங்கம் தலையிட்டு தீர்க்க வேண்டும்.  இவ்வாறானவற்றை நடக்க இடமளிக்க வேண்டாம்.

இதற்கு இடமளித்தால் இறுதியில் இது இனவாத பிரச்சினையாகி நாட்டில் குழப்ப நிலைமையொன்று ஏற்படலாம். அதனால் இதனை தடுப்பதற்கு நடவடிக்கை எடுக்க வேண்டும்.இதேவேளை பிக்குகள் இருவர் மீது நடத்தப்பட்ட தாக்குதல் தொடர்பிலும் நடவடிக்கை எடுக்க வேண்டும்.

அதேவேளை, நீதி அமைச்சு வரலாற்றில் அதிகமாக அரசியலாக்கப்பட்டிருப்பது இந்த காலப்பகுதியிலாகும்.  இன்று பொலிஸ் மா அதிபரின் முறைப்பாட்டுக்கு கீழ் நிலை நீதிபதிகளின் பணி இடை நிறுத்தப்பட்டிருக்கிறது.

அப்படியென்றால், பொலிஸ்மா அதிபரின் தேவைக்கமைய கீீழ் நிலை நீதிமன்றங்கள் செயற்டுவதில்லை என்பதே அதன்மூலம் தெளிவாகிறது. கீழ் நிலை நீதிமன்ற தீர்ப்பில் திருப்தி இல்லை என்றால், அதற்கு மேல் இன்னும் 3 நீதிமன்றங்கள் இருக்கின்றன. அங்கு செல்லலாம். அவ்வாறு இருக்கையில், ஏன் அவர்களின் பணி இடை நிறுத்த வேண்டும்.?

அத்துடன் கடந்த காலங்களில் நீதிபதிகளின் பதவி உயர்வு மற்றும் இடமாற்றங்கள் நீதிபதிகளின் சிரேஷ்ட நிலையை கவனித்தே வழங்கப்படுகின்றன. ஆனால் தற்போது அதற்கு மாற்றமாகவே இடம்பெறுகிறது. அரசாங்கத்தின் தேவைக்காக இவ்வாறு செயற்படுகின்றதாகவே எமக்கு  தோன்றுகின்றது. அரசாங்கத்தின் இந்த நடவடிக்கையால் எமது நீதிமன்ற கட்டமைப்பே வீழ்ச்சியடையும் என்றார்.