சீரற்ற வானிலை : ஆய்வொன்றை மேற்கொள்ள ஜப்பானில் இருந்து இலங்கை வந்த சிறப்பு நிபுணர் குழு

இலங்கையில் சீரற்ற காலநிலையால் பாதிக்கப்பட்ட குழுக்களுக்கு வழங்கப்பட வேண்டிய மருத்துவ உதவிகள் தொடர்பாக அடிப்படை சாத்தியக்கூறு ஆய்வொன்றை மேற்கொள்ள ஜப்பானில் இருந்து சிறப்பு நிபுணர் குழு ஒன்று ஞாயிற்றுக்கிழமை (30.11.2025) நாட்டிற்கு வந்துள்ளது.

இலங்கையில் நிலவும் கடும் மழை, வெள்ளம், மண்சரிவு உள்ளிட்ட சீரற்ற காலநிலை காரணமாக பல பிரதேசங்களில் மக்களின் இயல்பு வாழ்க்கைக்கு ஆபத்து ஏற்பட்டுள்ள நிலையில், பாதிக்கப்பட்ட சமூகங்களுக்கு தேவையான மருத்துவ சேவைகள், அவசர சிகிச்சை வழங்கல் மற்றும் சுகாதார வளங்கள் மேம்பாடு ஆகியன தொடர்பில் இந்த ஆய்வு மேற்கொள்ளப்படுகிறது.

ஜப்பான் சர்வதேச ஒத்துழைப்பு முகமை (JICA) இணைந்து செயல்படுத்தும் இத்திட்டத்தின் கீழ், பாதிக்கப்பட்ட மாவட்டங்களில் மருத்துவ வசதிகள், மருந்து மற்றும் சிகிச்சை வழங்கல் திறன், அவசரகால சுகாதார ஒத்துழைப்பு நடவடிக்கைகள், நோய்ப்பரவலைத் தடுக்கும் முன்னெச்சரிக்கை நடவடிக்கைகள் ஆகியவை ஆராயப்படும் என அதிகாரிகள் தெரிவித்துள்ளனர்.

இந்த நிபுணர் குழு அடுத்த சில நாட்களில் வட, கிழக்கு, மத்திய மற்றும் தென்மேற்குப் பகுதிகளில் ஆய்வுகளை முன்னெடுத்து, இலங்கை அரசுக்கும் சம்பந்தப்பட்ட அமைச்சுக்களுக்கும் முழுமையான அறிக்கையை சமர்ப்பிக்கவுள்ளதாகவும் அறிவிக்கப்பட்டுள்ளது.