ஃப்ரைடே -  திரைப்பட விமர்சனம்

நடிகர்கள் : மைம் கோபி, அனிஷ் மாசிலாமணி, தீனா, ராம்ஸ், சித்து குமரேசன், துரையரசன், கலையரசன் மற்றும் பலர்.

தமிழ் சினிமாவில் பல தருணங்களில் புது முகங்களின் நடிப்பில் சிறிய முதலீட்டில் உருவான திரைப்படங்கள் ரசிகர்களிடம் பெரும் வரவேற்பை பெறுவதுண்டு. அந்த வகையில் புது முகங்களின் பங்களிப்பில் சிறிய முதலீட்டில் உருவான திரைப்படம் 'ஃப்ரைடே'. ஒரே நாள் இரவில் நடைபெறும் கதையாக தயாராகி இருக்கும் இந்த திரைப்படம் அனைத்து தரப்பு ரசிகர்களையும் கவருமா? இல்லையா? என்பதை தொடர்ந்து பார்ப்போம்.

அரசியல்வாதி - அவரின் அடியாள்- அந்த அடியாளுக்கு உதவி செய்வதற்காக சேரும் புதிய நபர்- இந்த மூவருக்கும் இடையேயான துரோகம் கலந்த பழிக்கு பழி வாங்கும் கதை தான் ஃப்ரைடே படத்தின் கதை.

கத்தியை எடுத்தவனுக்கு கத்தியால் தான் சாவு என்ற புளித்துப் போன விடயத்தை வித்தியாசமான பாணியில் விவரிக்கிறோம் என்று கூறி, நான் லீனியர் பாணியில் ரசிகர்களை கவர்வதற்காக படக் குழுவினர் முயற்சி செய்திருக்கிறார்கள். இது சில இடங்களில் அவர்களுக்கு கை கொடுத்திருக்கிறது. பல இடங்களில் ரசிகர்களை சோதிக்கிறது.

பாதிக்கப்பட்டவர்களின் வாரிசுகள் பழி தீர்த்துக் கொள்வதற்காக மோதுகிறார்கள். இதில் யாருக்கு வெற்றி- தோல்வி என்பதை விட.. ரசிகர்களுக்கு சுவராசியமான படைப்பை வழங்கினார்களா? என்றால்.. அதில் வெற்றி பெறவில்லை என்று தான் குறிப்பிட வேண்டும்.

கதையின் நாயகனான அனிஷ் மாசிலாமணி-  நேர்மையாக பணியாற்றிய தன் தந்தையை ரவுடி ஒருவர் கத்தியால் குத்தி கொலை செய்து விடுகிறார். அந்த ரவுடியை பழிக்கு பழியாக கத்தியால் குத்திக் கொல்ல வேண்டும் என்பதற்காக அவரை பின்தொடர்கிறார். சில ஆண்டுகளுக்குப் பிறகு அவருடைய நோக்கம் நிறைவேறி விடுகிறது. சிறாருக்கான சீர்திருத்தப் பள்ளியில் கைதியாக அடைக்கப்படும் அவர் வெளியில் வந்தவுடன் அரசியல்வாதி ஒருவருக்கு அடியாளாக பணியாற்றுகிறார்.

இந்தத் தருணத்தில் தன் உடன் பிறந்த சகோதரனை இது போன்ற காரியங்களில் ஈடுபடுத்த விரும்பாமல் வெளிநாட்டுக்கு சென்று வேலை செய்வதற்கான முயற்சிகளில் ஈடுபடுகிறார். ஆனால் அவரது சகோதரனும் அண்ணனுக்கு தெரியாமல் அரசியல்வாதியின் அடிதடி குழுவில் இடம்பெறுகிறார். இவர்கள் அரசியல்வாதியின் ஆணைப்படி அவருக்கு எதிரி ஒருவரை கொலை செய்வதற்காக திட்டமிடுகிறார்கள்.

அதில் ஈடுபட்டிருக்கும் போது எதிர்பாராத விதமாக கதையின் நாயகனின் தம்பியும் இறக்கிறார்.  இவரைக் கொன்றது யார்? என்றால்.. அரசியல்வாதி ஒருவரின் வாகனத்தை இயக்கும் சாரதியின் மகன்.  அவனும் தன் தந்தையின் மரணத்திற்கு காரணமானவர்களை பழிவாங்க காத்திருக்கிறார். இதில் யார்.. யாரை.. எப்படி.. எங்கு.. பழி வாங்கினார்கள் ? என்பதை ஒரே இரவில் நடைபெறும் கதையாக விவரிப்பது தான் இப்படத்தின் திரைக்கதை.

நான் லீனியர் பாணி சுவாரசியத்திற்காக பயன்படுத்தப்பட்டாலும் ரசிகர்களை கடுமையாக சோதிக்கிறது. குழப்பத்தையும் உருவாக்குகிறது. ஆனால் ஒளிப்பதிவும், பின்னணி இசையும் உச்சகட்ட காட்சி வரை ரசிகர்களை இருக்கையில் அமர வைக்கிறது.

அரசியல்வாதியாக நடித்திருக்கும் மைம் கோபி தன் அனுபவம் மிக்க நடிப்பை வழங்கி ரசிகர்களை ஈர்க்கிறார்.

படத்தைத் தயாரித்து கதையின் நாயகனாக நடித்திருக்கும் அனிஷ் மாசிலாமணி ரவுடி கதாபாத்திரத்திற்கு ஏற்ற வகையில் தன் தோற்றத்தையும், உடல் மொழியையும் மாற்றி கடுமையாக உழைத்திருக்கிறார். ஆனால் எக்சன் காட்சிகளில் கூடுதல் கவனத்தை செலுத்தி இருந்தால்... இன்னும் சிறப்பாக இருந்திருக்கும்.

ரவுடியின் மகள் காவல்துறை அதிகாரியாக நடித்திருப்பது சினிமாவில் மட்டுமே சாத்தியம். அந்த கதாபாத்திரத்தில் நடித்திருக்கும் நடிகை சித்ராவின் நடிப்பும் ஓகே.

வன்முறையை வாழ்வாதாரமாக கொண்டிருக்கும் மக்களின் நாளாந்த வாழ்வியலையும், அவர்களுடைய வாழ்வில் உள்ள பெண்மணிகளின் அன்பையும், நேசத்தையும் இடம்பெறச் செய்து கவனம் ஈர்க்க முயற்சித்திருக்கிறார்கள். ஆனால்..!!?