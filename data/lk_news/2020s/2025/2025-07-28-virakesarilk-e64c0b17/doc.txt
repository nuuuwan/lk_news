'எதிர்பாராததை எதிர்பாருங்கள் ' என 'ஹவுஸ்மேட்ஸ் ' படக் குழுவினர் உற்சாக அறிவிப்பு

நடிகர்கள் தர்ஷன்-  காளி வெங்கட் ஆகியோர் முதன்மையான கதாபாத்திரத்தில் நடித்திருக்கும் 'ஹவுஸ்மேட்ஸ்'  எனும் திரைப்படத்தில் ஹாரர் கொமடியுடன் எதிர்பாராததை எதிர்பாருங்கள் என படக் குழுவினர் நம்பிக்கையுடன் தெரிவித்துள்ளனர்.

இயக்குநர் ராஜவேல் இயக்கத்தில் உருவாகியுள்ள 'ஹவுஸ்மேட்ஸ்' எனும் திரைப்படத்தில் தர்ஷன், காளி வெங்கட், அர்ஷா பைஜூ, அப்துல் லீ, வினோதினி வைத்தியநாதன் உள்ளிட்ட பலர் நடித்துள்ளார்கள்.

எம். எஸ். சதீஷ் ஒளிப்பதிவு செய்திருக்கும் இந்த திரைப்படத்திற்கு ராஜேஷ் முருகேசன் இசையமைத்திருக்கிறார். ஃபேமிலி என்டர்டெய்னராக தயாராகி இருக்கும் இந்த திரைப்படத்தை ப்ளே ஸ்மித் ஸ்டுடியோஸ் நிறுவனம் சார்பில் தயாரிப்பாளர் விஜய் பிரகாஷ் தயாரித்திருக்கிறார்.

இந்தத் திரைப்படத்தை எஸ் கே புரொடக்ஷன்ஸ் நிறுவனம் சார்பில் நடிகர் சிவகார்த்திகேயன் வழங்குகிறார்.

எதிர்வரும் ஓகஸ்ட் முதல் திகதியன்று உலகம் முழுவதும் பட மாளிகையில் வெளியாகும் இந்த திரைப்படத்தை விளம்பரப்படுத்தும் நிகழ்வு சென்னையில் நடைபெற்றது. இதில் இயக்குநர்கள் அஜய் ஞானமுத்து-  இரா. ரவிக்குமார் - தமிழரசன் பச்சமுத்து ஆகியோர் சிறப்பு அதிதிகளாக பங்கு பற்றினர்.

இந்நிகழ்வில் இப்படத்தின் கிரியேட்டிவ் புரொடியுசர் சக்திவேல் பேசுகையில், '' இப்படத்தின் திரைக்கதை சுவராசியமாக இருக்கும். மேலும் கதை பல களங்களில் பயணப்பட்டுக்கொண்டே இருக்கும். படக் குழுவினரின் முழுமையான அர்ப்பணிப்புடன் கூடிய ஒத்துழைப்பால் திட்டமிட்ட படி நிறைவு செய்திருக்கிறோம்.

இந்த திரைப்படத்தின் முன்னோட்டத்தை மட்டும் பார்த்துவிட்டு படத்தை தீர்மானிக்காதீர்கள். ஏனெனில் 'பிக் பொஸ் ' நிகழ்ச்சியில் பங்கு பற்றும் ஹவுஸ்மேட்ஸ் போல இந்த திரைப்படத்திலும் பல எதிர்பாராத விடயங்கள் இடம் பெற்றுள்ளன. இவை ரசிகர்களுக்கும் , பார்வையாளர்களுக்கும் புதிய பட மாளிகை அனுபவத்தை வழங்கும் '' என்றார்.