வரலாற்றுப் புகழ்மிக்க காலிமுகத் திடலில் 97ஆவது தேசிய குத்துச்சண்டை சம்பியன்ஷிப்

இலங்கை குத்துச்சண்டை சங்கம் (BASL) ஏற்பாடு செய்துள்ள  97ஆவது  தேசிய குத்துச்சண்டை சம்பியன்ஷிப் முதல் தடவையாக வரலாற்றுப் புகழ்மிக்க காலிமுகத் திடலில் எதிர்வரும் 23ஆம் திகதியிலிருந்து 26ஆம் திகதிவரை நடைபெறவுள்ளது.

குத்துச்சண்டை விளையாட்டை மக்கள் மத்தியில் பிரபல்யம் அடையச் செய்வதை நோக்காகக் கொண்டு இம்முறை திறந்த அரங்கில் போட்டிகளை நடத்த இலங்கை குத்துச்சண்டை சங்கம் தீர்மானித்துள்ளது.

நீர்கொழும்பு கடற்கரை மற்றும் கண்டி ஆகிய இடங்களில் திறந்த அரங்குகளில் நடத்தப்பட்ட போட்டிகளின் தொடர்ச்சியாக காலிமுகத்திடலில் இருபாலாருக்குமான தேசிய குத்துச்சண்டை சம்பியன்ஷிப் அரங்கேற்றப்படவுள்ளது.

25 எடைப் பிரிவுகளில் (13 ஆண்கள் மற்றும் 12 பெண்கள்) முப்படை மற்றும் பொலிஸ் பிரிவைச் சேர்ந்த வீர,வீராங்கனைகள் உட்பட நாடு முழுவதிலுமிருந்து 125 முன்னணி குத்துச்சண்டை  வீர,வீராங்கனைகள்   பங்கேற்பதால் இந்த வருட சாம்பியன்ஷிப் ஒரு முக்கியம்வாய்ந்த போட்டியாக அமையவுள்ளது.

லொஸ் ஏஞ்சலிஸ் 2028 ஒலிம்பிக் விளையாட்டு விழாவில் இலங்கை குத்துச்சண்டை வீரர்களை பங்குபற்றச் செய்யும் வகையில் இலங்கை குத்துச்சண்டை சங்கத் தலைவர் அனுருத்த ஷானக்க பண்டார அர்ப்பணிப்புடன் செயற்பட்டுவரும் நிலையில் இப் போட்டி அதற்கான படிக்கல்லாக அமையும் என நம்பப்படுகிறது.

அது மட்டுமல்லாமல் 2026 பொதுநலவாய விளையாட்டு விழா, ஆசிய விளையாட்டு விழா உட்பட பிரதான சர்வதேச குத்துச்சண்டைப் போட்டிகளில் இலங்கையைப் பங்குபற்றச் செய்யும் நோக்கத்துடன்  அதி சிறந்த குத்துச்சண்டை வீர, வீராங்கனைகளைக் கொண்ட தேசியக் குழாத்தை உருவாக்க பண்டார எண்ணியுள்ளார்.

தாய்லாந்தில் நடைபெற்ற ஆசிய எலைட் குத்துச்சண்டை சாம்பியன்ஷிப்பில், உமயங்க மிஹிரன் வெண்கலப் பதக்கத்தை வென்றதன் மூலம் 37 ஆண்டுகாலமாக நீடித்த இலங்கையின் ஆசிய பதக்க ஏக்கம் முடிவுக்குக் கொண்டுரப்பட்டது. இலங்கையின் இந்த வெற்றியின் அடிப்படையிலேயே இந்த முயற்சி உருவாக்கப்பட்டுள்ளது.

சாம்பியன்ஷிப்பில் வெளிப்படைத்தன்மை மற்றும் நேர்மைத்துவத்தை உறுதி செய்யும் வகையில் ஐந்து ஒலிம்பிக் மட்ட மத்தியஸ்தர்கள் மத்தியஸ்தம் வகிக்க அழைக்கப்பட்டுள்ளனர்.

இப் போட்டிகளை PIO SPORTS தனது தொலைக்காட்சி மற்றும் டிஜிட்டல் அலைவரிசைகளில் நேரடி ஒளிபரப்ப செய்யும்.

மிகச் சிறந்த குத்துச்சண்டை வீரருக்கு 1924ஆம் ஆண்டிலிருந்து வழங்கப்பட்டுவரும் சேர் ஹென்றி மனிங் சவால் கிண்ணம் இம்முறையும் பிரதான இடத்தைப் பெறும்.

கடந்த வருடம் நடைபெற்ற 96ஆவது தேசிய குத்துச்சண்டை சம்பியன்ஷிப்பில் இராணுவத்தின் சமில் பத்மசிறி  அதிசிறந்த குத்துச்சண்டை வீரராகவும் விமானப்படையின் இஷாரா துஷாரி பெரேரா அதிசிறந்த குத்துச்சண்டை வீராங்கனையாகவும் தெரிவாகி விருதுகளை வென்றெடுத்தனர்.

ஆண்கள் பிரிவில் சம்பியன் கழகத்திற்கு வழங்கப்படும் முத்தையா சேவியர் ஞாபகார்த்த கிண்ணம், ஆண்களில் சம்பியனாகும் அணிக்கு வழங்கப்படும் சார்ஜன்ட் செல்லதொரை ஞாபகார்த்த கிண்ணம் பெண்கள் பிரிவில் சம்பியனாகும் அணிக்கு வழங்கப்படும் நெல்வா எம்புல்தெனிய சவால் கிண்ணம் என்பன முக்கிய பரிசுகளாக அமைகின்றன.

'இந்த சாம்பியன்ஷிப் இலங்கை குத்துச்சண்டை வரலாற்றில் ஒரு புதிய அத்தியாயத்தை ஆரம்பிக்கிறது' என இலங்கை குத்துச்சண்டை சங்கத் தலைவர் அனுருத்த ஷானக்க பண்டார தெரிவித்தார்.

'திறமைசாலிகளை அடையாளம் காண்பது மட்டும் எமது இலக்கு அல்ல. உலகளாவிய ரீதியில் வெற்றிபெறுவதற்கு எங்கள் வீரர்களை தயார்படுத்துவதே எமது பிரதான குறிக்கோளாகும். இந்த சம்பியன்ஷிப்பை காலிமுகத்திடலில் நடத்துவதன் மூலம், குத்துச்சண்டை விளையாட்டை மக்கள் மத்தியில் கொண்டு செல்ல முடியும். அத்துடன் அவர்கள் மத்தியில் இவ் விளையாட்டை பிரபல்யம் அடையச் செய்யக்கூடியதாகவும் இருக்கும். அதன் மூலம் ஒரு பெரிய இரசிகர் பட்டாளத்தை உருவாக்குவதே எமது நோக்கமாகும்' என அவர் மேலும் தெரிவித்தார்.

'குத்துச்சண்டை சம்பியன்ஷிப்களை திறந்த அரங்குகளில் நடத்தும் முயற்சி லேட்டன் கிண்ணம், கிளிபர்ட் கிண்ணம் ஆகியவற்றுடன் ஆரம்பிக்கப்பட்டது. அவை வெற்றிகரமாக நடத்தப்பட்டதுடன் போட்டித்தன்மை அதிகரித்துக் காணப்பட்டது. வளர்ந்து வரும் வீர, வீராங்கனைகளை இனங்காணவும்  அவை உதவின'  என சங்கத் தலைவர் மேலும் குறிப்பிட்டார்.