දුරකථනයෙන් කළ මරණ තර්ජනයට පද්මේ, CI ලින්ටන්ගෙන් සමාව අයැදී

ශ්‍රී ලංකා පොලිසිය, ඉන්දුනීසියාවේ ජකර්තා නුවර පොලිසිය සහ ජාත්‍යන්තර පොලිසිය ඒකාබද්ධව සිදුකළ මෙහෙයුමකින් පසුගියදා අත්අඩංගුවට ගැනුණු සංවිධානාත්මක අපරාධකරුවන් මෙන්ම, මත්ද්‍රව්‍ය ජාවාරම්කරුවන් වන කෙහෙල්බද්දර පද්මේ, කමාන්ඩෝ සලින්ත, බැකෝ සමන් ඇතුළු පිරිස රැගත් ශ්‍රී ලංකන් ගුවන් යානය ඊයේ රාත්‍රි 7.30ට පමණ කටුනායක ගුවන් තොටුපොළට ළඟා විය.

එම යානයේ ඉන්දුනීසියානු පොලිස් නිලධාරීන් කණ්ඩායමක්ද පැමිණි අතර, එහිදී ඔවුන්ව සහ මෙම මෙහෙයුම සිදුකළ බස්නාහිර උතුර අපරාධ කොට්ඨාසය භාර සහකාර පොලිස් අධිකාරී රොහාන් ඕලුගල මහතා සහ අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී මහින්ද ජයසුන්දර යන නිලධාරීන් ද පොලිසිය විසින් පිළිගත්තේය.

එම අවස්ථාවේදී ගුවන් තොටුපොළට පැමිණ සිටි මහජන ආරක්ෂක අමාත්‍ය ආනන්ද විජේපාල මහතා සහ පොලිස්පති නීතිඥ ප්‍රියන්ත වීරසූරිය මහතා ඇතුළු නිලධාරීන් විසින් මෙම මෙහෙයුමේදී දායකත්වය දැක්වූ ඉන්දුනීසියානු ආරක්ෂක අංශ සාමාජිකයින්ට තිළිණ ප්‍රදානයක් සිදුකරනු ලැබුවේය.

පසුගියදා බස්නාහිර උතුර අපරාධ කොට්ඨාසයේ සංවිධානාත්මක අපරාධ මැඩලීමේ ඒකකයේ ස්ථානාධිපති ප්‍රධාන පොලිස් පරීක්ෂක ලින්ටන් ද සිල්වා මහතාට දුරකතනය ඔස්සේ මරණ තර්ජන එල්ල කර තිබූ කෙහෙල්බද්දර පද්මේ ඊයේ ගුවන් තොටුපළ පරිශ්‍රයේදී ලින්ටන් සිල්වා මහතාගේ මුහුණට මුහුණ හමුවීම විශේෂ සිදුවීමක් විය.

එහිදී කෙහෙල්බද්දර පද්මේ සහ කමාන්ඩෝ සලින්ත, ලින්ටන් සිල්වා මහතා දුටුවිට දැඩි තැති ගැනීමකට ලක්වූ බව වාර්තා වේ.

අනතුරුව පද්මේ සමීපයට යමින් ලින්ටන් ද සිල්වා මහතා පවසා ඇත්තේ,

අනතුරුව කෙහෙල්බද්දර පද්මේ, ලින්ටන් සිල්වා මහතාගෙන් සමාව ඇයැද සිට ඇති අතර ඔහු පවසා ඇත්තේ,

''අපි හමුවෙමුකෝ මල්ලී පස්සේ...‍'' යනුවෙන් පවසා ඇති බව වාර්තා වේ.

මේ අතරතුර,  මහජන ආරක්ෂක අමාත්‍යවරයා සහ පොලිස්පතිවරයා ගුවන් තොටුපොළ පරිශ්‍රයේදී මාධ්‍යය වෙත අදහස් පළ කර තිබුණි.

ගුවන් තොටුපොළේඳී අපරාධ පරීක්ෂණ දෙපාර්තමේන්තුව අත්අඩංගුවටගත් කෙහෙල්බද්දර පද්මේ ඇතුළු අපරාධකරුවන් 05 දෙනා දැඩි ආරක්ෂක රැකවල් මධ්‍යයේ ගුවන්තොටුපළෙන් පිටතට රැගෙන ආවේ ඊයේ රාත්‍රී 9.15ට පමණ වේ.

අනතුරුව, මන්දිනු පද්මසිරි පෙරේරා හෙවත් කෙහෙල්බද්දර පද්මේ, නිලංග සම්පත් සිල්වා හෙවත් පානදුර නිලංග සහ ශලින්ත මදුෂාන් පෙරේරා හෙවත් කමාන්ඩෝ සලින්ත යන අපරාධකරුවන් ප්‍රශ්න කිරීම් සඳහා අපරාධ පරීක්ෂණ දෙපාර්තමේන්තුවේ විමර්ශන ඒකක තුනකට වෙන වෙනම ඇතුළත් කර තිබේ.

ළහිරු මදුසංඛ හෙවත් තැඹිලි ළහිරු සහ එන්.එන්. ප්‍රසංග හෙවත් බැකෝ සමන් යන අපරාධකරුවන් භාරකෙරුණේ, බස්නාහිර උතුර අපරාධ කොට්ඨාසය භාර සහකාර පොලිස් අධිකාරී රොහාන් ඕලුගල මහතා අධ්‍යක්ෂ ධුරය දරන බස්නාහිර උතුර අපරාධ කොට්ඨාසයටය.

නමුත් ආරක්ෂක හේතූන් මත පසුව ඔවුන් දෙදෙනා කොළඹ වරාය පොලිසියට රැගෙනවිත් ඇති අතර එහි සිට ප්‍රශ්න කරමින් සිටින බව පොලිස් අභ්‍යන්තර ආරංචි මාර්ග පැවසුවේය.

මෙම අපරාධකරුවන් දෙදෙනාගෙන්, පසුගිය සමයේ රටේ දැඩි ආන්දෝලනයකට තුඩුදුන් කජ්ජා නමැත්තා සහ දරු දෙදෙනා ඝාතනය සම්බන්ධයෙන් ප්‍රශ්න කර ඇති අතර එහිදී ඒ සම්බන්ධයෙන් වැදගත් කරුණු කිහිපයක්ම ඔවුන් අනාවරණ කර තිබේ.

අපරාධකරුවන් පාපොච්චාරණය කර ඇත්තේ ''දරුන්'' නමැති මත්ද්‍රව්‍ය ජාවාරම්කරුවාගෙන් කජ්ජා නමැත්තා මත්ද්‍රව්‍ය මිලදීගත් නමුත් ඒ සඳහා කජ්ජා මුදල් ලබානොදුන් බවය.

ඊට පළිගැනීමක් වශයෙන් කජ්ජා ඝාතනය කළ බව අපරාධකරුවන් පාපොච්චාරණය කර ඇත.

මේ අතර, කෙහෙල්බද්දර පද්මේ ඇතුළු අපරාධකරුවන් පස් දෙනා මෙරටට රැගෙන ඒමට පෙර ඉන්දුනීසියාවේ ජකර්තා නුවර පිහිටි මෙට්රෝ පොලිස් මූලස්ථානයෙන් පලායෑමට උත්සාහ දරා ඇති බවද වාර්තා වේ.

ජකර්තා නුවර දින කිහිපයකට පෙර පැවති විරෝධතා අතරතුර විරෝධතාකරුවන් පිරිසක් එරට මෙට්රෝ පොලිස් මූලස්ථානය ද වටලා තිබුණි.

පිරිස පාලනය කිරීමට එරට පොලිසිය කඳුළු ගෑස් ප්‍රහාර එල්ල කර ඇති අතර එම අවස්ථාවේදී හුස්ම ගැනීමට අපහසු බව පවසමින් අපරාධකරුවන් පස්දෙනා එම ස්ථානයෙන් පලායාමට උත්සාහ දරා ඇතත් එය ව්‍යර්ථ වී තිබේ.

එවන් වාතාවරණයක ජනාධිපති අනුර කුමාර දිසානායක මහතා මේ සම්බන්ධයෙන් රොහාන් ඕලුගල මහතාගෙන් සහ මහින්ද ජයසුන්දර මහතාගෙන් සෘජුව විමසීම් සිදුකර ඇති අතර අනතුරුව අපරාධකරුවන් කඩිනමින් මෙරටට ගෙන්වා ගැනීම කෙරෙහි අවධානය යොමුවී තිබුණි.

ඒ අනුව අද දිවයිනට රැගෙන ඒමට නියමිතව සිටි අපරාධකරුවන් පස්දෙනා ඊයේ දිනයේදීම දිවයිනට රැගෙන එනු ලැබූ බවද සඳහන් වේ.