சீரற்ற வானிலை : உயிரிழந்தவர்களுக்கு பிரதி அமைச்சர் சுந்தரலிங்கம் பிரதீப் இரங்கல் ; முன்னெச்சரிக்கை நடவடிக்கைகளில் கவனம் ; அவசர சேவை இலக்கம் அறிவிப்பு

தற்போது நாட்டில் நிலவும் சீரற்ற காலநிலை காரணமாக உயிரிழந்த உறவுகளுக்கு தனது ஆழ்ந்த இரங்கலை தெரிவித்துள்ள பெருந்தோட்ட மற்றும் சமூக உட்கட்டமைப்பு வசதிகள் பிரதி அமைச்சர் சுந்தரலிங்கம் பிரதீப்,  அனர்த்தத்துக்குள்ளாகி வைத்தியசாலையில் சிகிச்சை பெற்று வரும் அனைவரும் விரைவில் குணமடைந்து வீடு திரும்ப இறைவனை பிரார்த்தித்துக்கொள்வதாக குறிப்பிட்டுள்ளார்.

அத்துடன் அவர், சீரற்ற காலநிலையின்போது இலங்கையில் வாழும் அனைவரும் மிகவும் பாதுகாப்பாகவும் அவதானமாகவும் இருக்குமாறும் அவர் கேட்டுக்கொள்வதோடு தூரப் பயணங்கள், நிகழ்வுகள், நீர்நிலைகளுக்கு நீராடச் செல்லுதல் மற்றும் ஆபத்தான இடங்களுக்கு செல்வதைத் தவிர்த்துக்கொள்ளுமாறும் மிக வினயமாகக் கேட்டுக்கொள்வதாகத் தெரிவித்துள்ளார்.

தயவுசெய்து உங்களது உடைமைகளைப் பாதுகாப்பதற்காக பெறுமதியான உங்களது உயிரைப் பணயம் வைக்க வேண்டாம் எனவும் அவர் கேட்டுக்கொண்டுள்ளார்.

பிரதி அமைச்சர் சுந்தரலிங்கம் பிரதீப் சீரற்ற காலநிலை தொடர்பாக இன்றைய தினம் (27) சமூக உட்கட்டமைப்பு வசதிகள் அமைச்சில் அமைச்சின் செயலாளர்கள், அமைச்சின் அதிகாரிகளுடன் அவசர கலந்துரையாடலில் ஈடுபட்டிருந்தார்.

இதன்போது அனர்த்தத்திற்கு உட்படும் குடும்பங்களுக்கான முன்னெச்சரிக்கை நடவடிக்கைகளை எடுக்க உரிய பணிகளை மேற்கொள்ளல், ஆபத்தான மரங்களை அகற்றுதல், தோட்ட நிர்வாகம் முழுமையான ஒத்துழைப்பை வழங்க நடவடிக்கை எடுத்தல் போன்ற விடயங்கள் தொடர்பில் உரிய தரப்பினருக்கு அறிவுறுத்தி முறையான ஒழுங்குபடுத்தல்களை மேற்கொள்ளுமாறு அதிகாரிகளுக்குப் பணிப்புரை விடுத்தார்.

பெருந்தோட்டப் பகுதியில் நிலவும் ஏதேனும் அசாதாரண சூழ்நிலை ஏற்பட்டால், உடனடி உதவிகளை வழங்க, தமது (PCCF) உத்தியோகத்தர்கள் எந்நேரமும் ஆயத்தமாக இருப்பதோடு, தமது அமைச்சின் 0703280729 எனும் தொலைபேசி இலக்கத்திற்கு தொடர்புகொண்டு மேலதிக தகவல்களைப் பெற்றுக்கொள்ள முடியும் என்றும்  பிரதி அமைச்சர்  குறிப்பிட்டுள்ளார்.

மேலும், அவர், அனைத்து விதமான அனர்த்த நிலைமையை தெரிவிப்பதற்கான துரித தொலைபேசி  இலக்கமான 117க்கு தொடர்பு கொள்ளுமாறு கேட்டுக்கொண்டுள்ளார்.