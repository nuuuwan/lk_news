மத்திய ஆசிய கரப்பந்தாட்டத்தில் ஆப்கனை வீழ்த்திய இலங்கை, துர்க்மேனிஸ்தானிடம் தோல்வி

பங்களாதேஷின் டாக்கா, மிர்பூர் ஷஹீத் சக்ரவர்த்தி உள்ளக அரங்கில் நேற்று புதன்கிழமை (22) ஆரம்பமாகி நடைபெற்றுவரும் மத்திய ஆசிய கரப்பந்தாட்ட சங்கக் கிண்ணத்துக்கான ஆடவர் கரப்பந்தாட்டப் போட்டியில் இலங்கை ஒரு வெற்றியையும் ஒரு தோல்வியையும் தழுவியுள்ளது.

ஆப்கானிஸ்தானுக்கு எதிராக நேற்று நடைபெற்ற தனது முதலாவது போட்டியில் கடும் சவாலை எதிர்கொண்ட இலங்கை இறுதியில் 3 - 2 என்ற செட்கள் அடிப்படையில் வெற்றிபெற்றது.

இரண்டு அணிகளும் சமமாக மோதிக்கொண்ட முதலாவது செட்டில் இலங்கை 25 - 23 என்ற புள்ளிகள் கணக்கில் வெற்றிபெற்றது.

அடுத்த இரண்டு செட்களில் ஆப்கானிஸ்தான் 25 - 22, 28 - 26 என்ற புள்ளிகள் அடிப்படையில் வெற்றியீட்டி 2 - 1 செட்கள் அடிப்படையில் முன்னிலை அடைந்தது.

ஆனால், 4ஆவது செட்டின் கடைசிக் கட்டத்தில் திறமையாக விளையாடிய இலங்கை 25 - 22 என்ற புள்ளிகள் கணக்கில் வெற்றியீட்டி செட்கள் நிலையை 2 - 2 என சமப்படுத்தியது.

இதனைத் தொடர்ந்து நடைபெற்ற தீர்மானம் மிக்க கடைசி செட்டை 15 - 11 என்ற புள்ளிகள் கணக்கில் தனதாக்கிய இலங்கை 3 - 2 என்ற செட்கள் வித்தியாசத்தில் வெற்றியீட்டியது.

போட்டியின் இரண்டாம் நாளான இன்று வியாழக்கிழமை (24) நடைபெற்ற துர்க்மேனிஸ்தானுடனான போட்டியில் 1 - 3 என்ற செட்கள் அடிப்படையில் இலங்கை தோல்வி அடைந்தது.

அப் போட்டியின் மூன்றாவது செட்டில் மாத்திரம் இலங்கை (25 - 20) வெற்றிபெற்றது.

மற்றைய மூன்று செட்களிலும் துர்க்மேனிஸ்தான் 25 - 22, 25 - 20, 25 - 21 என்ற புள்ளிகள் வித்தியாசத்தில் வெற்றிபெற்றது.