தமிழ் திரைப்பட இயக்குநர்களுக்கு வழங்கப்பட்ட 'வீதி' விருது

வேலம்மாள் நெக்சஸ் - மாற்று ஊடக மையம் இணைந்து நடத்திய பன்னிரண்டாவது வீதி விருது வழங்கும் நிகழ்வில், தமிழக பாரம்பரிய கலைகளை முதன்மைப்படுத்தி படைப்புகளை உருவாக்கிய திரையுலக இயக்குநர்களுக்கு 'வீதி' விருது வழங்கி கௌரவிக்கப்பட்டனர்.

தமிழ்நாட்டில் தற்போது பாரம்பரிய கலை வடிவங்கள் கொண்டாடப்பட்டு வருகிறது. இந்தத் தருணத்தில் வேலம்மாள் நெக்சஸ் -  மாற்று ஊடக மையம் இணைந்து 'வீதி விருது விழா 2025 ' எனும் பெயரில் மாபெரும் கலைத்  திருவிழாவை சென்னையில் ஜனவரி 4 மற்றும் 5 ஆகிய இரண்டு திகதிகளில் நடத்தியது.

இந்நிகழ்வில் தமிழகத்தின் அனைத்து பகுதிகளிலிருந்தும் ஐயாயிரத்திற்கும் மேற்பட்ட நாட்டுப்புற கலைஞர்கள் பங்கு பற்றி தங்களின் கலைத்திறனை வெளிப்படுத்தினர்.  இந்த நிகழ்வில் தமிழ்நாடு டொக்டர் அம்பேத்கார் சட்ட பல்கலைக்கழகத்தின் துணை வேந்தர் கலாநிதி கர்னல் என்.எஸ். சந்தோஷ் குமார், வேலம்மாள் நெக்சஸ் குழுமத்தின் தாளாளர் எம் வீ எம் வேல் மோகன், மாற்று ஊடக மையத்தின் நிறுவனர் கலாநிதி ஆர். காளீஸ்வரன், தென்னிந்திய நடிகர் சங்கத்தின் தலைவர் நாசர் ஆகியோர் சிறப்பு அதிதியாக பங்கு பற்றினர்.

இந்த நிகழ்வில் தமிழக பாரம்பரிய கலைகள் பற்றி விழிப்புணர்வை ஏற்படுத்தும் வகையில் திரைப்படங்களை உருவாக்கிய இயக்குநர்களுக்கு விருதுகள் வழங்கி கௌரவிக்கப்பட்டனர். வெற்றிமாறன், மாரி செல்வராஜ், பா. ரஞ்சித்,சீனு. ராமசாமி ,பிரேம்குமார்,  பி. எஸ். வினோத் ராஜ்,  த. செ. ஞானவேல், தமிழரசன் பச்சமுத்து,போஸ் வெங்கட் ,பாரி இளவழகன் , மைக்கேல் கே. ராஜா,  எழில் பெரியவேடி , நந்தா பெரியசாமி, இரா . சரவணன் ஆகிய இயக்குநர்களுக்கு விருதுகள் வழங்கி கௌரவிக்கப்பட்டனர்.

இந்நிகழ்வில் முத்தாய்ப்பாக தமிழக பாரம்பரிய கலைகளான ஒயிலாட்டம் ,கரகாட்டம், பொய்க்கால் குதிரை ஆட்டம், பறை இசை, தெருக்கூத்து என பல்வேறு கலை வடிவங்களை ஐயாயிரத்திற்கும் மேற்பட்ட கலைஞர்கள் பங்கு பற்றி பேரணியாக சென்றனர். இது வருகை தந்திருந்த பார்வையாளர்களுக்கு வித்தியாசமான அனுபவமாக இருந்தது.