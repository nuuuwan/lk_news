'அய்யா' எனும் திரைப்படமாக உருவாகும் மருத்துவர் ராமதாஸின் வாழ்க்கை வரலாறு

தமிழகத்தில் குறிப்பாக வட தமிழகத்தில் வாழும் கோடிக்கணக்கான வன்னிய இன மக்களின் எழுச்சிக்காக போராடி வரும் மருத்துவர் ராமதாஸின் வாழ்க்கை வரலாறு-  அவரின் பரிபூரண ஆசியுடன் 'அய்யா' என்ற பெயரில் திரைப்படமாக தயாராகிறது. இது தொடர்பான அதிகாரப்பூர்வமான அறிவிப்பு அவரது பிறந்த நாளன்று பிரத்யேக புகைப்படங்களை வெளியிட்டு படக்குழுவினர் அறிவித்துள்ளனர்.

இயக்குநரும், நடிகருமான சேரன் இயக்கத்தில் உருவாகும் 'அய்யா' எனும் சுயசரிதை திரைப்படத்தில் நடிகரும், சமூக செயற்பாட்டாளருமான ஆரி அர்ஜுனன் கதையின் நாயகனாக நடிக்கிறார்.

இந்த திரைப்படத்திற்கு ஏகாம்பரம் ஒளிப்பதிவு செய்ய கே. எஸ். சுந்தரமூர்த்தி இசையமைக்கிறார். மருத்துவர் ராமதாசின் அரசியல் சார்ந்த சம்பவங்கள் மற்றும் நடவடிக்கைகள் தொடர்பான வாழ்க்கை வரலாற்று படமாக உருவாகும் இந்த திரைப்படத்தை தமிழ் குமரன் புரொடக்ஷன்ஸ் பிரைவேட் லிமிடெட் நிறுவனம் சார்பில் தயாரிப்பாளர் ஜி. கே. எம். தமிழ் குமரன் தயாரிக்கிறார்.

மருத்துவர் ராமதாஸின் பிறந்தநாளன்று இப்படத்தின் அதிகாரப்பூர்வமான அறிவிப்பு வெளியிடப்பட்டிருக்கிறது. இதில் 'இன விடுதலைக்கான போராட்டத்தின் வரலாறு' என்ற வாசகம் இடம்பிடித்திருப்பதால் திரை துறையினர் மட்டுமல்லாமல் அரசியல் வட்டாரத்தினரின் கவனத்தையும் கவர்ந்திருக்கிறது.

இதனிடையே வன்னியர் சங்கம் என்ற அமைப்பை தொடங்கி, அதனையடுத்து பாட்டாளி மக்கள் கட்சி என்ற தேர்தலில் பங்கு பற்றும் அரசியல் கட்சியாக மாற்றம் பெற்று, தமிழக அரசியலில் அதிர்வலையை ஏற்படுத்திய மருத்துவர் ராமதாசின் வாழ்க்கை வரலாறு திரைப்படமாக உருவாக்கப்படுவதால் இந்த திரைப்படம் எதிர்மறை விமர்சனத்திற்கு உள்ளாகுமா? அரசியல் ரீதியிலான விமர்சனத்திற்கு உள்ளாகுமா? என்ற எதிர்பார்ப்பை தொடக்கத்திலேயே ஏற்படுத்தி இருக்கிறது என்பது குறிப்பிடத்தக்கது.