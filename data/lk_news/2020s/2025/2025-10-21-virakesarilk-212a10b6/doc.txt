ஐபிஎல் (இந்தியன் பீனல் லா) படத்தின் முதல் பார்வை வெளியீடு

தேசிய விருது பெற்ற படைப்புகளில் பங்களிப்பு செய்தவரும், யதார்த்த நடிகருமான கிஷோர் - துவிச்சக்கர வாகனத்தில் சாகச பயணத்தை மேற்கொண்டு, இணையத்தில் பிரபலமான ரி ரி எஃப் வாசன் ஆகியோர் கதையின் நாயகர்களாக இணைந்து நடித்திருக்கும் 'ஐ பி எல்' (இந்தியன் பீனல் லா )எனும் திரைப்படத்தின் முதல் தோற்றப் பார்வை வெளியிடப்பட்டிருக்கிறது.

இயக்குநர் கருணாநிதி இயக்கத்தில் உருவாகி வரும் 'ஐ பி எல்' (இந்தியன் பீனல் லா) எனும் திரைப்படத்தில் கிஷோர், ரி.ரி. எஃப் வாசன், அபிராமி, ஹரிஷ் பெராடி உள்ளிட்ட பலர் நடித்திருக்கிறார்கள். அஸ்வின் விநாயகமூர்த்தி ஒளிப்பதிவு செய்து வரும் இந்த திரைப்படத்திற்கு பிச்சு மணி இசையமைத்திருக்கிறார். எக்சன் திரில்லராக தயாராகி வரும் இந்தத் திரைப்படத்தை ராதா பிலிம் இன்டர்நேஷனல் நிறுவனம் சார்பில் தயாரிப்பாளர் ஜி. ஆர். மதன் கிருஷ்ணன் தயாரிக்கிறார்.

துவி சக்கர வாகனங்களை சாகசத்துடன் இயக்கி டிஜிட்டல் தள ரசிகர்களிடத்தில் பிரபலமான ரி ரி எஃப் வாசன் கதையின் நாயகர்களில் ஒருவராக தோன்றும் இந்த திரைப்படத்தின் முதல் தோற்றப் பார்வை வெளியிடப்பட்டுள்ளது. இதில் இந்திய தண்டனை சட்டத்தின் பிரிவுகள் 300,  420,  352, 356 ஆகிய பிரிவுகள் பற்றிய குறிப்புகள் ஃபர்ஸ்ட் லுக்கில் இடம் பிடித்திருப்பதால்... ரசிகர்களிடத்தில் படத்தைப் பற்றிய அதிர்வை ஏற்படுத்தியிருக்கிறது.