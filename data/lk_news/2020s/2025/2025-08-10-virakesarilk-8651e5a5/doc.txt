நாடளாவிய ரீதியில் மேற்கொள்ளப்பட்ட சுற்றி வளைப்பில் 704 பேர் கைது

நாடளாவிய ரீதியில் சனிக்கிழமை (09) நடத்தப்பட்ட விசேட சுற்றிவளைப்பு நடவடிக்கையின் போது குற்றச் செயல்களில் ஈடுபட்டதாகவும், சட்டவிரோத மதுபானம் மற்றும் போதைப்பொருள் தொடர்பான குற்றங்கள் தொடர்பாகவும் சந்தேகத்தின் பேரில் மொத்தம் 704 பேர் கைது செய்யப்பட்டுள்ளனர்.

இந்த நடவடிக்கையின் ஒரு பகுதியாக, 25,503 பேர் சோதனைக்கு உட்படுத்தப்பட்டதாக பொலிஸ் ஊடகப் பிரிவு தெரிவித்துள்ளது.

இந்த நடவடிக்கையின் போது குற்றச் செயல்களுடன் நேரடியாக தொடர்புடைய 29 நபர்களை அடையாளம் காணப்பட்டுள்ளதோடு, மேலும் 203 சந்தேகநபர்கள் கைது செய்யப்பட்டுள்ளதாக பொலிஸார் தெரிவித்தனர்.

மதுபோதையில் வாகனத்தை செல்லுத்திய 100 பேர் கைது செய்யப்பட்டனர். மேலும் பொறுப்பற்ற சாரதிகள் 17 பேரும், பல்வேறு போக்குவரத்து விதி முறைகளை மீறிய 3,369 பேரும் அடையாளம் காணப்பட்டுள்ளனர்.

பொலிஸாரின் கூற்றுப்படி, சிறிய, நடுத்தர மற்றும் பெரிய அளவிலான போதைப்பொருள் கடத்தல்காரர்கள், குற்றச் செயல்களில் ஈடுபடும் நபர்கள் மற்றும் சட்டவிரோத துப்பாக்கிகளை வைத்திருப்பவர்களைக் கைது செய்ய நாடு முழுவதும் நடவடிக்கைகள் மேற்கொள்ளப்படுகின்றன.