சீன ஜனாதிபதியை 4 வாரங்களில் சந்திப்பேன் என்கிறார் டிரம்ப் : சோயாபீன்ஸ் விவகாரம் முக்கிய பேச்சு!

அமெரிக்க ஜனாதிபதி டொனால்ட் டிரம்ப், தான் பதவியேற்றது முதல் பல்வேறு அதிரடி நடவடிக்கைகளை எடுத்து வருகிறார். சீனா, கனடா மற்றும் இந்தியா உள்ளிட்ட நாடுகளுக்கு கூடுதல் வரிகளை விதித்து சர்வதேச வர்த்தகத்தில் புதிய சவால்களை உருவாக்கி வருகிறார்.

இந்தச் சூழலில், சீன ஜனாதிபதி சீ ஜின்பிங்கை இன்னும் நான்கு வாரங்களில் நேரில் சந்தித்துப் பேசுவேன் என்று டிரம்ப் அறிவித்துள்ளார். இந்தச் சந்திப்பில், அமெரிக்காவின் சோயாபீன்ஸ் விவசாயிகள் எதிர்கொள்ளும் பிரச்சனைகள் குறித்து முக்கிய பேச்சுவார்த்தை நடத்தப்படும் என அவர் கூறியுள்ளார்.

அமெரிக்காவின் சோயாபீன்ஸ்களை சீன அரசு "பேச்சுவார்த்தை" காரணங்களுக்காக வாங்க மறுப்பதால், விவசாயிகள் பெரிதும் பாதிக்கப்பட்டுள்ளனர் என்று டிரம்ப் தனது ட்ரூத் சோசியல் (Truth Social) சமூக ஊடகப் பதிவில் தெரிவித்துள்ளார்.

"வரிகள் (Tariffs) மூலம் எங்களுக்கு நிறைய பணம் கிடைத்திருக்கிறது. அதில் சிறியதொரு தொகையை எடுத்து விவசாயிகளுக்குக் கொடுத்து உதவுவோம். எங்களுடைய விவசாயிகளை நாங்கள் ஒருபோதும் கைவிடமாட்டோம்" என்று டிரம்ப் உறுதியளித்துள்ளார்.

முன்னாள் ஜனாதிபதி ஜோ பைடன், சீனா அமெரிக்க விவசாயப் பொருட்களை, குறிப்பாக சோயாபீன்ஸ்களை பில்லியன் கணக்கான டொலர்களுக்கு வாங்கும் ஒப்பந்தத்தை அமுல்படுத்தத் தவறிவிட்டதாகவும் டிரம்ப் குற்றம் சாட்டியுள்ளார்.