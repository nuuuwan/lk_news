மூன்று வருடங்களுக்கு பின்னர் புதுப்பொழிவுடன் புத்துயிர் பெறுகிறது பிரதான கழகங்கள் கால்பந்தாட்டம்; சம்பியன்ஸ் லீக் நாளை ஆரம்பம்

இலங்கை கால்பந்தாட்ட சம்மேளனத்தினால் ஏற்பாடு செய்யப்பட்டுள்ள 14 கழகங்கள் பங்குபற்றும் சம்பியன்ஸ் லீக் கால்பந்தாட்ட சம்பியன்ஷிப் கொழும்பு குதிரைப் பந்தயத் திடலில் வெள்ளிக்கிழமை (20) நடைபெறவுள்ள மொரகஸ்முல்லை அணிக்கும் குருநாகல் பெலிக்கன்ஸ் அணிக்கும் இடையிலான போட்டியுடன் ஆரம்பமாகவுள்ளது.

இதன் மூலம் மூன்று வருட இடைவெளிக்குப் பின்னர் பிரதான கழகங்களுக்கு இடையிலான கால்பந்தாட்டப் போட்டிகளுக்கு ஜஸ்வர் உமர் தலைமையிலான இலங்கை கால்பந்தாட்ட சம்மேளனம் புதுப்பொழிவுடன் புத்துயிர் கொடுக்கவுள்ளது.

போட்டியின் ஆரம்ப நாளான வெள்ளிக்கிழமை மாலை இரண்டு போட்டிகள் நடைபெறவுள்ளதுடன் சனி, ஞாயிறு தினங்களிலும் தலா இரண்டு போட்டிகள் நடைபெறவுள்ளன.

சில கால இடைவெளிக்குப் பின்னர் பிரதான கால்பந்தாட்டப் போட்டிகள் நடைபெறுவதன் மூலம் இளம் வீரர்கள் மாத்திரமன்றி கால்பந்தாட்ட இரசிகர்களும் உற்சாகமும் மகிழ்ச்சியும் அடைவார்கள் என்பதுடன் கால்பந்தாட்ட ஆற்றல்கள் மங்கவில்லை என்பதை வீரர்கள் நிச்சயமாக வெளிப்படுத்துவார்கள் என நம்பப்படுகிறது.

'போதைப் பொருளுக்கு இடம் இல்லை' என்ற கருப்பொருளில் ஆரோக்கியமான, ஒழுக்கமுள்ள இளைஞர்களை கட்டியெழுப்பும் குறிக்கோளுடன் சம்பியன்ஸ் லீக் போட்டிகளை உயரிய மட்டத்தில் இலங்கை கால்பந்தாட்ட சம்மேளனம் நடத்த முன்வந்துள்ளதாக ஜஸ்வர் உமர் கூறினார்.

இம் முறை சம்பியன்ஸ் லீக் போட்டிகள் யாவும் நடுநிலையான கொழும்பு குதிரைப்பந்தயத் திடலில் நடத்தப்படும் எனவும் கொழும்பு, யாழ்ப்பாணம், மாத்தறை, பேருவளை உட்பட இன்னும் சில இடங்களில் இரசிகர்கள் மண்டலங்களை அமைத்து கால்பந்தாட்ட கலாசாரம் ஊக்குவிக்கப்படும் எனவும் கால்பந்தாட்ட மறுமலர்ச்சிக்காக கடுமையாக உழைக்கும் இலங்கை கால்பந்தாட்ட சம்மேளனத் தலைவர் ஜஸ்வர் உமர் தெரிவித்தார்.

'நீண்டகாலமாக பிரதான கால்பந்தாட்டப் போட்டிகளுக்கு பஞ்சம் நிலவியதைத் தொடர்ந்து நாங்கள் வெறுமனே சம்பியன்ஸ் லீக்கை நடத்தவில்லை. கணிசமான, காத்திரமான திட்டங்களை வகுத்து விரிவான மறுசீரமைக்குப் பின்னர் கால்பந்தாட்டத்திற்கு புத்துயிர் கொடுத்துள்ளோம். இந்தத் திட்டத்தின் மூலம் மிகச் சிறந்த வீரர்களை தேசிய அணியில் இடம்பெறச் செய்யக்கூடியதாக இருக்கும்' என அவர் மேலும் கூறினார்.

சம்பியன்ஸ் லீக்கில் பங்குபற்றும் 14 அணிகள் இரண்டு குழுக்களாக வகுக்கப்பட்டு லீக் போட்டிகள் நடத்தப்படும்.

ஏ குழுவில் 2021இல் உப சம்பியனான ஜாவா லேன் கழகத்துடன் சோண்டர்ஸ், நியூ ஸ்டார், மாவனெல்லை செரெண்டிப், இலங்கை போக்குவரத்து சபை, நிகம்போ யூத், கிறிஸ்டல் பெலஸ் ஆகிய கழகங்கள் இடம்பெறுகின்றன.

பி குழுவில் நடப்பு சம்பியன் மாத்தறை சிட்டி, அநுராதபுரம் சொலிட், மொரகஸ்முல்லை, பொலிஸ், தர்கா நகர் சுப்பர் சன், குருநாகல் பெலிக்கன்ஸ், யாழ். நாவாந்துறை சென் மேரிஸ் ஆகிய கழகங்கள் இடம்பெறுகின்றன.

இந்த இரண்டு குழுக்களிலும் தலா 21 லீக் போட்டிகள் நடத்தப்படும். லீக் சுற்று முடிவில் ஒவ்வொரு குழுவிலும் முதல் 4 இடங்களைப் பெறும் அணிகள் சுப்பர் 8 சுற்றில் 28 போட்டிகளில் விளையாடும். மற்றைய 6 அணிகள் தரமிறக்கலுக்கான சுற்றில் 15 போட்டிகளில் விளையாடும்.

இதற்கு அமைய மொத்தம் 85 போட்டிகள் நடைபெறவுள்ளதுடன் இந்த வாரத்திலிருந்து ஒவ்வொரு வார இறுதியிலும் தலா 6 போட்டிகள் நடத்தப்படும்.

சுப்பர் 8 சுற்று முடிவில் அணிகள் நிலையில் முதலாம் இடத்திலுள்ள அணி சம்பயின்ஸ் லீக் கிண்ணத்தை சுவகீரிக்கும்.

இந்த சுற்றுப் போட்டியில் 20 இலட்சம் ரூபாவை பணப்பரிசாக வழங்க இலங்கை கால்பந்தாட்ட சம்மேளனம் திட்டமிட்டுள்ளது.

தரமிறக்கலுக்கான சுற்றில் கடைசி இடத்தைப் பெறும் அணி அடுத்த வருடம் முதலாம் பிரிவுக்கு தரம் இறக்கப்படும். இந்த சுற்றில் கடைசிக்கு முந்தைய இடத்தைப் பெறும் அணியும் லீக் வன் 2025 கால்பந்தாட்டத்தில்; இரண்டாம் இடத்தைப் பெற்ற க்றேட் ஸ்டார் அணியும் ப்ளே ஓவ் போட்டியில் விளையாடும். அதில் வெற்றிபெறும் அணி 2026 - 27 சம்பியன்ஸ் லீக்கில் விளையாட தகுதிபெறும். மற்றைய அணி  லீக் வன் பிரிவுக்கு செல்லும்.

ஒவ்வொரு போட்டிக்கும் அணிகளுக்கு தலா ஒரு இலட்சம் ரூபா கொடுக்கப்படவுள்ளதுடன் ஒவ்வொரு போட்டியின்போதும் ஆட்டநாயகன்  விருதும் மற்றும் வாரத்தின் பெறுமதிவாய்ந்த வீரர் விருதும் வழங்கப்படும்.