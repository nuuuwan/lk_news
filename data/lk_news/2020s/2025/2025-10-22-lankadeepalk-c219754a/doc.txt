’ශ්‍රී ලාංකික දිනය’ තියන තැන්-දින තීරණය කරයි

' ශ්‍රී ලාංකික දිනය ' ජාතික වැඩසටහන පැවැත්වීම සඳහා කැබිනට් අනුමැතිය ලැබී ඇත.

ප්‍රජාවන් අතර අවබෝධය වර්ධනය කරමින් සංහිඳියාවෙන් යුත් ශ්‍රී ලංකාවක් බිහි කිරීම යන දැක්ම පෙරදැරිව 'ශ්‍රී ලාංකික දිනය' ලෙස ජාතික වැඩසටහනක් පැවැත්වීමට මුදල්, ක්‍රම සම්පාදන සහ ආර්ථික සංවර්ධන අමාත්‍ය වශයෙන් ජනාධිපතිවරයා  විසින් 2025 අයවැය කතාවේදී යෝජනා කරන ලදී.

එම වැඩසටහන ක්‍රියාත්මක කිරීමේ වගකීම බුද්ධ ශාසන, ආගමික හා සංස්කෘතික කටයුතු අමාත්‍යාංශයට පැවරී ඇත. ඒ අනුව, ' ශ්‍රී ලාංකික දිනය ' වැඩසටහන 2025 වර්ෂයේ දෙසැම්බර් මස 12, 13 සහ 14 යන දිනවල කොළඹ මහ නගර සභා පිටිය හා විහාර මහා දේවී උද්‍යානය ඇතුළු එම ප්‍රදේශය ආශ්‍රිත පරිශ්‍ර හා ප්‍රධාන මාර්ග වලින් ආවරණය වන පරිදි කලාප 4ක රාජ්‍ය හා පෞද්ගලික අංශ වල සහභාගීත්වයෙන් පැවැත්වීමට සැලසුම් කර ඇත.

තවද, එකී වැඩසටහන සියලුම ජාතීන් හා ආගම් නියෝජනය වන අයුරින් හා ඒ ඒ දිස්ත්‍රික්ක වල සංස්කෘතිකාංග හා ආහාර සංස්කෘතීන් ඇතුළත් වැඩසටහන්, දේශීය කර්මාන්ත ප්‍රදර්ශන හා අලෙවිය, නව නිපැයුම් අවස්ථා හඳුන්වා දීම ඇතුළු වැඩසටහන්වලින් සමන්විතව පැවැත්වීමට සූදානම් කර තිබේ. ඒ අනුව, ' ශ්‍රී ලාංකික දිනය ' වැඩසටහන පැවැත්වීම පිණිස බුද්ධ ශාසන, ආගමික සහ සංස්කෘතික කටයුතු අමාත්‍යවරයා  ඉදිරිපත් කළ යෝජනාව අමාත්‍ය මණ්ඩලය විසින් අනුමත කරන ලදී.