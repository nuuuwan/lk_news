வரவு - செலவுத் திட்டத்தின் மூன்றாம் வாசிப்பில் தீர்வு இல்லையெனில்  வைத்தியர்களின் - தொழிற்சங்க நடவடிக்கையை தீவிரப்படுத்தப்படும்

2026  ஆம் ஆண்டுக்கான வரவு - செலவுத் திட்டத்தின் மூன்றாம் வாசிப்பில் வைத்தியர்களின் கோரிக்கைக்கு உரிய தீர்வுகள் வழங்கப்படவில்லையெனில், நாடளாவிய ரீதியில் அசர  வைத்தியசாலைகளில் வைத்தியர்கள் முன்னெடுத்துள்ள தொழிற்சங்க நடவடிக்கையை தீவிரப்படுத்த முடிவு செய்துள்ளதாக அரச வைத்திய அதிகாரிகள் சங்கம் தெரிவித்துள்ளது.

இவ்விடயம் தொடர்பில் அரச வைத்திய அதிகாரிகள் சங்கம் வெள்ளிக்கிழமை (21) வெளியிட்டிருந்த அறிக்கையில் மேலும் குறிப்பிடப்பட்டிருப்பதாவது,

மருந்து பற்றாக்குறை உள்ளிட்ட ஒரு சில கோரிக்கைகளை முன்னிறுத்தி வைத்தியர்கள் கடந்த நவம்பர் 17 ஆம் திகதி முதல்  ஒரு சில சேவைகளிலிருந்து விலகியிருக்கும் தொழிற்சங்க நடவடிக்கையை முன்னெடுத்துள்ளனர். ஏற்கனவே இரு தடவை  அரச வைத்தியசாலை கட்டமைப்பில் உருவாகியுள்ள நெருக்கடி மற்றும் வைத்திய ஊழியர்கள் எதிர்நோக்கியுள்ள  சிக்கல்கள் தொடர்பில் ஜனாதிபதியுடன் கலந்துறையாடியுள்ளோம்.

2026  ஆம் ஆண்டுக்கான வரவு - செலவுத் திட்டத்தின் மூன்றாம் வாசிப்பின்  சுகாதார அமைச்சு தொடர்பான குழுநிலை விவாதம் சனிக்கிழமை (22)  இடம்பெற உள்ளது. இதன்போது வைத்தியர்கள் எதிர்கொண்டுள்ள பிரச்சினைகளுக்கு சாதகமான தீர்வுகள் வழங்கப்பட வேண்டும்.  வாய் வாக்குறுதிகளை வழங்கி எம்மை கட்டுப்படுத்தும் முயற்சி இனி ஒருபோதும் பலனளிக்காது. உரிய தீர்வுகள் இல்லையெனில் வைத்தியர்கள் தற்போது முன்னெடுத்துள்ள தொழிற்சங்க நடவடிக்கையை தீவிரப்படுத்த அரச வைத்திய அதிகாரிகள் சங்கம் தீர்மானித்துள்ளது.