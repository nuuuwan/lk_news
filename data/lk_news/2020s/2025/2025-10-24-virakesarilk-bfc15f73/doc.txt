லங்கா ரியல்டி இன்வெஸ்ட்மென்ட்ஸ் பிஎல்சிக்கு புதிய தலைவர் நியமனம்!

லங்கா ரியல்டி இன்வெஸ்ட்மென்ட்ஸ் பிஎல்சி (Lanka Realty Investments PLC) நிறுவனத்தின் பணிப்பாளர் சபை தலைவராக (Chairman of the Board of Directors) சரவணன் நீலகண்டன் நியமிக்கப்பட்டுள்ளார்.

சட்டத்துறையில் நீண்ட அனுபவம் கொண்ட இவர், ஒரு அனுபவம் வாய்ந்த சட்டத்தரணியும் ஆவார். இவர் பிரித்தானியாவின் லிங்கன்ஸ் இன் (Lincoln’s Inn) நிறுவனத்தில் பரிஸ்டர் (Barrister) பட்டம் பெற்றவர். லண்டன் பல்கலைக்கழகத்தில் (University of London) வங்கி மற்றும் நிதிச் சட்டத்தில் (Banking and Finance Law) சட்ட முதுமானி (LLM) பட்டம் பெற்றுள்ளார். டரம் பல்கலைக்கழகத்தில் (University of Durham) இளங்கலைச் சட்டம் (LLB) பட்டம் பெற்றவர்.

சரவணன் நீலகண்டன் சட்டத்துறையில் 19 ஆண்டுகளுக்கும் மேலாகப் பணியாற்றி வருகிறார். இவர் சரவணன் நீலகண்டன் சட்ட அசோசியேட்ஸ் (Sarravanan Neelakandan Law Associates) நிறுவனத்தின் நிறுவுனர் மற்றும் முகாமைத்துவப் பங்காளராக உள்ளார்.

வணிகச் சட்டம், கூட்டுத்தாபனச் சட்டம், வங்கி மற்றும் நிதிச் சட்டம், வெளிநாட்டு முதலீடு, உட்கட்டமைப்பு திட்டங்கள் மற்றும் பிணக்குத் தீர்வு போன்ற துறைகளில் இவர் விரிவான சட்டப் பயிற்சியை மேற்கொண்டுள்ளார்.

சட்டப் பணிகளுக்கு மேலதிகமாக, இலங்கைச் சட்டக் கல்வி மற்றும் விமர்சனத்திற்கான முக்கிய தளமாக விளங்கும் சட்டத்தரணிகள் சங்கத்தின் சட்ட சஞ்சிகையின் (Bar Association Law Journal) இணை பிரதம ஆசிரியராகவும் (Co-Editor-in-Chief) இவர் பங்களிப்பு செய்கிறார்.

லங்கா ரியல்டி இன்வெஸ்ட்மென்ட்ஸ் பிஎல்சி தவிர, ஓன்'அல்லி ஹோல்டிங்ஸ் பிஎல்சி (On’ally Holdings PLC), அமேசான் டேட்டா சேர்வீசஸ் லங்கா லிமிடெட் (Amazon Data Services Lanka Ltd.), எஸ்.என். சட்ட கூட்டுத்தாபன செயலாளர்கள் லிமிடெட் (SN Law Corporate Secretaries Ltd) ஆகிய நிறுவனங்களில் நீலகண்டன் பணிப்பாளர் பதவிகளை வகிக்கிறார்.