திருகோணமலை அனுமதியற்ற புத்தர் சிலை அகற்றல்: ஏற்பட்ட அமைதியின்மைக்கு பொலிஸார் விளக்கம்

திருகோணமலை கடற்கரையில் ஸ்ரீ சம்புத்த ஜயந்தி போதிராஜ  விகாரை சேர்ந்த பௌத்த பிக்குகள் மற்றும் ஒருசில நபர்களால் அனுமதி பெறப்படாத பௌத்த வணக்கஸ்தலம் ஒன்றில் வைக்கப்பட்ட  புத்தர் சிலை அகற்றப்பட்ட சம்பவத்தில் ஏற்பட்டிருந்த அமைதியின்மைத் தொடர்பில் பொலிஸ் ஊடகப் பிரிவு 17ஆம் திகதி திங்கட்கிழமை அறிக்கை ஒன்றை வெளியிட்டு தெளிவுபடுத்தியுள்ளது.

சம்பவத்துடன் தொடர்புடைய காணொளி சமூக வலைதளங்களில்  வெகுவாக பகிரப்பட்டு வரும் நிலையில் பொலிஸார் இவ்விடயம் தொடர்பில் தெரிவித்துள்ளதாவது,

திருகோணமலை ஸ்ரீ சம்புத்த ஜயந்தி போதிராஜ  விகாரையின்  பிக்குகள் மற்றும்  நன்கொடையாளர் குழுவொன்றும் இணைந்து, ஞாயிற்றுக்கிழமை (16) திருகோணமலை மாநகர சபைக்கு உரித்தான  கடற்கரைப் பகுதியில்  அனுமதியின்றி பௌத்த வணக்கஸ்தலத்தை அமைத்து புத்தர் சிலை ஒன்றை பிரதிஷ்டை செய்வதற்கான பணியில் ஈடுபட்டுள்ளனர்.  கடந்த சனிக்கிழமை நள்ளிரவு முதல் மேற்படி வணக்கஸ்தலத்தை அமைக்கும் பணிகள் ஆரம்பிக்கப்பட்டுள்ளன.

இவ்விடயம் தொடர்பில் தகவல் அறிந்த கடலோர பாதுகாப்பு மற்றும் கரையோர மூலோபாய திணைக்கள அதிகாரிகள், திருகோணமலை துறைமுகப் பொலிஸ் நிலையத்தில் முறைப்பாடு ஒன்றை பதிவு செய்துள்ளனர். இதனையடுத்து சம்பவ இடத்திற்குச் சென்ற பொலிஸ் அதிகாரிகள் குழு கட்டுமானப் பணிகளை இடைநிறுத்துமாறு தெரிவித்து, அவற்றை அப்புறப்படுத்தியுள்ளனர். இந்த புத்தர் சிலை அமைக்கப்பட்ட இடத்திற்கு அருகாமையில், சமீபத்தில் அனுமதி பெறப்படாத வணக்கஸ்தலம் ஒன்றை அமைக்கும் பணிகள் இடம்பெற்றிருந்ததுடன் பின்னர் பொலிஸாரின் தலையீட்டினால் அது அப்புறப்படுத்தப்பட்டிருந்தமை குறிப்பிடத்தக்கது.

மேலும் ஸ்ரீ சம்புத்த ஜயந்தி போதிராஜ  விகாரையின் விகாராதிபதிக்கு இது தொடர்பில் சுற்றாடல்  அமைச்சு கடந்த ஒக்டோபர் மாதம் 16 ஆம் திகதி கடிதம் மூலம்  தெரிவித்திருந்த போதும், மீண்டும் ஒரு குழுவினர் அனுமதியின்றி வணக்கஸ்தலத்தை அமைக்க முயன்றுள்ளனர். திருகோணமலை அனைத்து இனக்குழுக்களையும் பிரதிநிதித்துவப்படுத்தும் பகுதி, ஆகையால் இந்தச் சம்பவத்தை சாதகமாகப் பயன்படுத்தி புத்தர் சிலைக்கு ஏதேனும் சேதம் விளைவித்தால், அது அந்தப் பகுதியில் அமைதி மற்றும் நல்லிணக்கத்தைப் பேணுவதில் பெரும் சிக்கலை ஏற்படுத்தலாம் என்பதைக் கருத்திற் கொண்டு பொலிஸாரால், அவ்விடத்திலிருந்து புத்தர் சிலை பாதுகாப்பாக அகற்றப்பட்டு திருகோணமலை துறைமுக பொலிஸ் நிலையத்துக்கு கொண்டு வரப்பட்டது.

கடலோர பாதுகாப்பு மற்றும் கரையோர மூலோபாய திணைக்கள அதிகாரிகளால் அளிக்கப்பட்ட முறைப்பாட்டுக்கமை ஞாயிற்றுக்கிழமை, அனுமதி பெப்படாத வணக்கஸ்தல கட்டுமானப் பணிகளை பொலிஸார்  தடுத்து நிறுத்த  சென்றிருந்த போது, அப்பகுதியிலிருந்தோர் கலகம் விளைவிக்கும் வகையில் செயற்பட்டனர். எனினும் பொலிஸ் அச்சந்தர்ப்பத்தில் அங்கு கூடியிருந்த பிக்குகள் மற்றும் பொதுமக்கள் மீது எவ்வித தாக்குதலையும் மேற்கொள்ளவில்லை. அத்தோடு தற்போது அப்பகுதியில் அமைதியான சூழல் நிலவிவருவதுடன், இவ்விடயம் தொடர்பான நடவடிக்கைகளை முன்னெடுப்பதற்கு அத்தரப்பினர் இணக்கம் தெரிவித்துள்ளனர்.

இந்நிலையில் பொலிஸ் பாதுகாப்பில் வைக்கப்பட்டிருந்த புத்தர் சிலை, குறித்த விகாரையை சேர்ந்த பிக்குகள் மற்றும் நன்கொடையாளர்களிடம் கையளிக்கப்பட்டுள்ளது. அத்தோடு சம்பவம் தொடர்பில் திங்கட்கிழமை (17) பொலிஸார் திருகோணமலை நீதவான் நீதிமன்றத்துக்கு அறிக்கை ஒன்றை சமர்ப்பித்திருந்தனர்.