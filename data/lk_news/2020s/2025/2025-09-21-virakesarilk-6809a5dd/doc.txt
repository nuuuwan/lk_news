வீரகேசரி பத்திரிகையின் ஸ்தாபகரான சுப்பிரமணியம் செட்டியாரின் ஜனன தினம் இன்று

இலங்கை பத்திரிக்கை துறையில் நூற்றாண்டை நோக்கி சாதனை பயணம் மேற்கொள்ளும் ‘வீரகேசரி’ தேசிய தமிழ்ப் பத்திரிகையை உருவாக்கிய இலங்கைவாழ் இந்தியத் தமிழரான திரு. பெ.பெரி. சுப்பிரமணியம் செட்டியாரின் 124 ஆவது ஜனன தினம் இன்று (21).

சுப்பிரமணியம் செட்டியார் இந்தியாவின் சிவ கங்கை மாவட்டம், ஆவணிப்பட்டியில், பெரியண்ணன் செட்டியார் மற்றம் விசாலாட்சி தம்பதியின் மகனாக, 1901  ஆம் ஆண்டு இதே நாளில் பிறந்தார்.

இவர் பல்வேறு பத்திரிகைகளில்  புதினம், கட்டுரைகளை எழுதினார். வெளிநாடுகளில் மக்களின் வாழ்க்கையை ஆராயும் ஆவலில் இலங்கைக்கு வந்தார்.

இங்கு தமிழர்கள் ஒற்றுமை இல்லாமல் தோட்ட தொழிலாளர்களாக இருந்ததை அறிந்தார். அவர்களை மேம்படுத்த 1930 ஆம் ஆண்டு  ஆகஸ்ட் மாதம் 6 ஆம் திகதி வீரகேசரி என்ற பத்திரிகையை ஆரம்பித்தார்.

அதன் முதன்மை ஆசிரியராக, 20 ஆண்டுகள் செயல்பட்டார். அது, தமிழர்களிடம் அரசியல், சமூக விழிப்புணர்வை ஊட்டியது. இலங்கை சுதந்திரம் அடைந்த பின்னர்,பத்திரிகை நிறுவனத்தை விற்று விட்டு இந்தியாவுக்குச் சென்றார்.

அங்கு எஸ்.வி.எஸ்.பி., என்ற பெயரில் வணிகம் மற்றும் கடன் வழங்கும் நிறுவனங்களை ஆரம்பித்தார். அதை சிங்கப்பூர், மலேசியா உள்ளிட்ட தமிழர்கள் அதிகம் வாழும் நாடுகளில் விரிவாக்கி,ரப்பர்,கோப்பி தோட்டங்களை வாங்கி நிர்வகித்தார்.

தமிழகத்தின் அழகாபுரியில், கேசரி பிரதர்ஸ் அண்ட் கோ என்ற நிறுவனத்தையும், அச்சகத்தையும் நிறுவினார்.

இவர் தன், 73 ஆவது வயதில், 1975 ஆம்  ஆண்டு் ஜனவரி மாதம் 23 ஆம் திகதி மறைந்தார்.

‘வீரகேசரி’யின் முதலாவது நாளிதழில், அதன் ஆசிரியரான திரு. பெ.பெரி. சுப்பிரமணியம் செட்டியார், தனது ஆசிரியத் தலையங்கத்தில் இவ்வாறு குறிப்பிட்டுள்ளார்.

“தன்னால் இயன்ற அளவு பொது ஜனங்களுக்குத் தொண்டு செய்ய வேண்டுமென்ற அவாவினால் தூண்டப்பட்டே வீரகேசரி தோன்றுகிறான். அசாதாரண காரியங்களைச் செய்து முடிக்கும் திறன் பெற்றவனென அவன் வீறு பேசுத் தயாராயில்லை. நியாய வரம்பை எட்டுணையும் மீறாமல், நடுநிலைமையிலிருந்து, உலகத்தின் முன்னேற்றத்திற்கான இயக்கங்களையும் பிரச்சினைகளையும் பரிவுடன் ஆராய்ந்து, பொதுஜன அபிப்பிராயத்தை நல்ல முறையில் உருவகப்படுத்த வேண்டியதையே வீரகேசரி தன்னுடைய முதற்கடனாகக் கொண்டுள்ளான். இராஜீய, சமூக, பொருளாதாரப் பிரச்சினைகளை வீரகேசரி அவ்வப்போது ஆராய்வதிலிருந்து இவ்வுண்மையை நண்பர்கள் அறிந்துகொள்ளட்டும்.

தாராள சிந்தனையும், பரந்த நோக்கும், சமரச உணர்ச்சியும் பெற்ற வீரகேசரி, சமயச் சண்டைகளில், சாதிச் சமர்களில், வீண்கிளர்ச்சிகளில், கலந்துகொள்ள மாட்டான். நியாயமே அவன் வீற்றிருக்கும் பீடம், அவனது அபிப்பிராயங்கள் நீதியையே அடிப்படையாகப் பெற்றிருக்கும். பொதுஜனங்களுடைய உரிமைகளைப் பாதுகாக்கும் விஷயத்தில் தளராத ஊக்கமும், சலியாத உழைப்பும் அசைக்க முடியாத உறுதியும் காட்டி நமது கேசரி திகழ்வான்........................................................

மிகப் பெரிய பொறுப்பைத் தாங்கிக்கொண்டு, உயர்ந்த நோக்கங்களுடன் வெளிவரும் வீரகேசரி, தமிழ் மக்களின் ஆதரவையும், அன்பையும் நாடுகிறான்.”

வீரகேசரி பத்திரிகையை ஆரம்பித்ததன் பின்னணியில் உள்ள தனது நோக்கத்தை இவ்வாறு அவர் வெளிப்படுத்தியிருந்தார்.