பொருளாதார நிலைத்தன்மையை உறுதிப்படுத்த இந்தியாவின் தொடர்ச்சியான உதவி அவசியம் - எதிர்க்கட்சி தலைவர் சஜித்

கடன் மறுசீரமைப்பு இணக்கப்பாட்டுக்கமைய 2028ஆம் ஆண்டு முதல் கடனைத் திருப்பிச் செலுத்துவது மீண்டும் ஆரம்பமாகவுள்ள நிலையில், இலங்கையின் பொருளாதாரம் தொடர்ந்து சவால்களை எதிர்கொள்ளும் என்றும், நீண்டகால நிலைத்தன்மையை உறுதிப்படுத்த இந்தியாவின் தொடர்ச்சியான உதவி தேவைப்படும் என்றும் எதிர்க்கட்சி தலைவர் சஜித் பிரேமதாச தெரிவித்துள்ளார்.

இந்தியாவுக்கு கடந்த வாரம் உத்தியோகபூர்வ விஜயம் மேற்கொண்டிருந்த எதிர்க்கட்சி தலைவர், அங்கு தொலைக்காட்சியொன்றுக்கு வழங்கிய நேர்காணலிலேயே இதனைத் தெரிவித்துள்ளார்.

இலங்கை மீண்டு எழுவது மட்டுமல்லாமல், நிலையான பொருளாதார வளர்ச்சியை நோக்கி நகரவும் கொழும்பும் புது டெல்லியும் நெருக்கமாகப் பணியாற்ற வேண்டியதன் அவசியத்தையும் அவர் வலியுறுத்தினார்.

இந்தியாவுடனான உறவு குறித்து தெரிவித்த அவர், &#39;இந்தியாவுக்கு இலங்கை குறித்து எந்தவிதமான சந்தேகமும் இருக்கத் தேவையில்லை. உங்கள் நாட்டுடன் மிக நெருக்கமாகப் பணியாற்ற நாங்கள் தயாராக இருக்கிறோம்.

உண்மையில், இலங்கைக்கும் இந்தியாவுக்கும் ஒரு சிறப்பான உறவு உள்ளது – இது ஐக்கிய இராச்சியம்-அமெரிக்க உறவில் ரீகன் மற்றும் தாட்சர் காலத்தைப் போன்றது என்று நான் கூறுவேன்,&#39; என்றார். இந்திய - இலங்கை உறவானது, பகிரப்பட்ட வரலாறு, கலாச்சாரம் மற்றும் பரஸ்பரப் புரிதலில் வேரூன்றியுள்ளது.

இரு நாடுகளின் எதிர்காலங்களும் &#39;பிரித்தெடுக்க முடியாத வகையில் இணைக்கப்பட்டுள்ளன&#39; என்று அவர் குறிப்பிட்டார். அத்துடன், 1.4 பில்லியன் மக்களைக் கொண்ட இந்தியாவின் பரந்த சந்தையில் வர்த்தக அணுகல் மூலம் இலங்கை கணிசமாகப் பயனடைய முடியும் என்றும் எதிர்க்கட்சி தலைவர் சுட்டிக்காட்டினார். இரு நாடுகளுக்கும் இடையேயான சுதந்திர வர்த்தக ஒப்பந்தத்தை விரிவாக்கவும் மேம்படுத்தவும் அவர் அழைப்பு விடுத்தார்.

மேலும், எதிர்கால ஒப்பந்தங்கள் பரஸ்பரப் பலன்களை வழங்குவதுடன், இரு நாடுகளின் போட்டி மற்றும் ஒப்பீட்டு நன்மைகளையும் வலுப்படுத்த வேண்டும் என்று வலியுறுத்தினார். &#39;நாம் பலனைப் பற்றிப் பேசும்போது, அது பரஸ்பரப் பலனாக இருக்க வேண்டும். ஆனால் எங்களுக்கு ஒரு சிறப்பான உறவும் பொதுவான புரிதலும் இருப்பதால், அதை மேலும் கட்டியெழுப்ப ஒன்றிணைந்து செயல்பட ஒரு பொதுவான அணுகுமுறையையும் கட்டமைப்பையும் நாம் கொண்டிருக்க முடியும்,&#39; என்றும் எதிர்க்கட்சி தலைவர் குறிப்பிட்டார்.

&#39;புவிசார் அரசியல் மனிதகுலத்துக்கு சாதகமான விளைவை ஏற்படுத்த வேண்டும். அந்த விளைவு மோதல் அல்ல, போரும் அல்ல, சண்டையும் அல்ல – அது அமைதியாகும். அமைதியே செழிப்பையும் வளர்ச்சியையும் ஊக்குவிப்பதற்கான ஒரு அடிப்படை உறுப்பாகும்.

இலங்கையானது, பிராந்தியத்தில் மத்தியஸ்தராகவும் அமைதியை உருவாக்குபவராகவும் செயல்பட விரும்புவதாகவும், உலக வல்லரசு நாடுகளுக்கிடையேயான பதட்டங்களையும் தவறான புரிதல்களையும் குறைக்க உதவுவதாகவும் சஜித் பிரேமதாச மேலும் தெரிவித்தார்.

முக்கிய நாடுகளுக்கிடையில் உறவுகள் மேம்படுவதற்கான சமீபத்திய அறிகுறிகளை அவர் வரவேற்றதுடன், அவை அமைதியை நோக்கிய நகர்வின் ஒரு சிறந்த அறிகுறி என்றும் குறிப்பிட்டார்.

இந்திய–இலங்கை உறவு என்பது இரு நாடுகளின் நலனுக்காக மேம்படுத்தப்பட, ஆதரிக்கப்பட, பாதுகாக்கப்பட மற்றும் அபிவிருத்தி செய்யப்பட வேண்டிய ஒரு மிகச் சிறப்பான உறவு என்று எதிர்க்கட்சி தலைவர் மீண்டும் வலியுறுத்தினார்.