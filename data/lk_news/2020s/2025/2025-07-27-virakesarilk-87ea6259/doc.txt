மாகாண சபை முறை நாட்டுக்கு அவசியமா? சகலரும் விரிவாக கலந்துரையாடி தீர்மானிக்க வேண்டும் - தினேஷ் குணவர்தன

மாகாண சபை முறைமை நாட்டுக்கு அவசியமா என்பதை மீள் சிந்திக்க வேண்டிய காலம் வந்திருக்கிறது. மாகாண சபை முறைமையை அப்படியே கொண்டு செல்வதா? அல்லது அப்படியே முடித்துக் கொள்வதா? அல்லது அதனை முழுமையாக மறுசீரமைப்பு செய்வதா என்பது தொடர்பில் நாடளாவிய ரீதியில் கலந்துரையாடல்களும் மீளாய்வும் இடம்பெற வேண்டியது அவசியம் என்று முன்னாள் பிரதமரும் மக்கள் ஐக்கிய முன்னணியின் தலைவருமான தினேஷ் குணவர்தன தெரிவித்தார்.

40 வருடங்களுக்கு முன்னர் அறிமுகப்படுத்தப்பட்ட மாகாண சபை முறைமை இன்றைய அரசியல் சவால்களை எதிர்கொள்கிறதா என்பதை நாம் ஆராய வேண்டும். மேலும் மாகாண சபை முறையின்றி கடந்த பல வருடங்களாக நாடு இயங்கி இருக்கிறது என்பதையும் புரிந்துகொள்ள வேண்டும் எனவும் தினேஷ் குணவர்தன சுட்டிக்காட்டினார்.

மாகாண சபைத் தேர்தல்கள் தொடர்ந்தும் நடத்தப்படாமல் தாமதமடைந்து வருகின்ற சூழலில் அது தொடர்பில் தினேஷ் குணவர்தனவின் நிலைப்பாட்டை வினவிய போதே அவர் வீரகேசரியிடம் இதனை சுட்டிக்காட்டினார்.

கடந்த 2014ஆம் ஆண்டு இறுதியாக ஊவா மாகாண சபைக்கு தேர்தல் நடத்தப்பட்டதன் பின்னர் இன்னும் மாகாண சபைகளுக்கு தேர்தல்கள் நடத்தப்படவில்லை. கிட்டத்தட்ட 06, 07 வருடங்களாக தேர்தல்கள் நடத்தப்படாமல் தாமதமாகி வருகிறது.

மாகாண சபைத் தேர்தல்களை நடத்துவதில் தேர்தல் முறை தொடர்பான சட்ட சிக்கல் காணப்படுவதால் அதனை நிவர்த்தி செய்ய வேண்டும் எனவும் தெரிவிக்கப்பட்டு வருகிறது.

இந்நிலையில் அரசியல் கட்சிகள் மற்றும் சிவில் அமைப்புகள் என்பன மாகாண சபைகள் உடனடியாக நடத்தப்பட வேண்டும் என வலியுறுத்தி வருகின்றன. அரசாங்கத்தைப் பொறுத்தவரையில் அடுத்த வருடம் மாகாண சபைத் தேர்தல் நடத்த நடவடிக்கை எடுக்கப்படும் என தெரிவித்திருக்கின்றது.

அந்த வகையில் முன்னாள் பிரதமர் தினேஷ் குணவர்தன, இந்த மாகாண சபைத் தேர்தல் தொடர்பில் மேலும் குறிப்பிடுகையில், மாகாண சபை முறைமை கடந்த காலங்களில் பயனற்றதாகவே இருந்துள்ளதாக சுட்டிக்காட்டினார்.

‘‘மாகாண சபைகள் இன்றி நாடு பல வருடங்கள் பயணித்திருக்கிறது. எனவே, இதற்குப் பின்னரும் இந்த மாகாண சபை முறை நாட்டுக்குத் தேவையா என்று சிந்திக்க வேண்டும். மாகாண சபையூடாக மக்களின் பிரச்சினைகள் தீர்க்கப்படவில்லை. மாறாக இதற்கு பாரியளவு நிதி செலவிடப்படுகிறது. எனவே, மாகாண சபை நாட்டுக்கு தேவையா என்பது தொடர்பில் மீள சிந்திக்க வேண்டிய காலம் மீள உருவாகியிருக்கிறது. இது தொடர்பில் சகல தரப்பினரும் கலந்துரையாட வேண்டும். தமது யோசனைகளை முன்வைப்பது அவசியம். மாகாண சபை முறைமை தொடர்பாக முழுமையான மீள் சிந்தனை அவசியமாகிறது. மாகாண சபை முறைமையை அப்படியே கொண்டு செல்வதா? அல்லது அதனை முழுமையாக மாற்றியமைப்பதா? அல்லது அதனை இல்லாமல் செய்வதா? என்பது தொடர்பில் தீர்மானம் எடுக்க வேண்டும்’’ என்று குறிப்பிட்டா தினேஷ் குணவர்தன.

மாகாண சபை முறைமையில் கடந்த காலங்களில் பல மாற்றங்களை செய்வதற்கு முயற்சிகள் எடுக்கப்பட்டன. எனினும் அவை கைகூடவில்லை. அண்மையில் இலங்கைக்கு விஜயம் செய்த இந்தியப் பிரதமர் நரேந்திர மோடியும் மாகாண சபைத் தேர்தலை விரைவாக நடத்த வேண்டும் என்ற கருத்தை வெளியிட்டிருந்தார். இந்நிலையில் தினேஷ் குணவர்தன இது தொடர்பில் மேலும் குறிப்பிடுகையில்,

இன்றைய காலகட்ட சவால்களுக்கு இந்த மாகாண சபை முறைமை பதில் அளிக்கிறதா என்பது குறித்து சிந்திக்க வேண்டும். உள்ளூராட்சி மன்றங்கள் சிறப்பாக இயங்குகின்றன. நாட்டின் சகல பகுதிகளுக்குமான அபிவிருத்தியில் பாராளுமன்ற உறுப்பினர்கள் பங்கெடுக்கலாம். எனவே, இடையில் மாகாண சபை அவசியமா? என்ற கேள்வி எழுகிறது. இலங்கையில் மாகாண சபையானது அரசியல்வாதிகளுக்கு பாராளுமன்றம் செல்வதற்கான ஒரு இடைக்காலமாகவே இருக்கிறது என்று குறிப்பிட்டார்.

இதேவேளை வடக்கு, கிழக்கு மக்களின் அரசியல் பிரச்சினைக்கு தீர்வாகவே மாகாண சபை கொண்டு வரப்பட்டது. எனவே, தற்போது அதனை இல்லாமல் செய்தால் அந்த மக்களுக்கான தீர்வுக் காண ஆரம்பம் இல்லாமல் போய் விடுமே என்று தினேஷ் குணவர்தனவிடம் வீரகேசரி கேள்வி எழுப்பிய போது அதற்கு பதிலளித்த முன்னாள் பிரதமர், கல்வி, சுகாதாரம், முதலீடுகள், விளையாட்டு உள்ளிட்ட விடயங்களில் மாகாண மட்டத்தில் பரந்துபட்ட வகையில் செயல்பட ஒரு பொறிமுறை அவசியம். அதனை பாராளுமன்ற உறுப்பினர்களே செய்யலாம். தற்போது கூட மாவட்ட அபிவிருத்தி சபைக்கு பாராளுமன்ற உறுப்பினர்களே தலைமைதாங்குகின்றனர். எனவே இதற்கு மாகாண சபை முறைமை தேவையற்றதாகவே நாங்கள் கருதுகிறோம். இது தொடர்பில் பேச்சுவார்த்தை நடத்த முடியும். ஆனால் கடந்த காலங்களில் இதில் பெரிய முன்னேற்றம் ஏற்பட்டதாக தெரியவில்லை. வடக்கில் முன்னாள் முதலமைச்சர் விக்னேஸ்வரன் இருந்த காலத்தில் கூட அங்கு மிகப் பெரிய மாற்றங்களோ அபிவிருத்திகளோ இடம்பெறவில்லை என்று சுட்டிக்காட்டினார்.

2017ஆம் ஆண்டு மாகாண சபை முறைமையானது தொகுதி மற்றும் விகிதாசார என்ற கலப்பு முறைமைக்கு மாற்றப்பட்டது. எனினும், அதனுடன் கூடிய எல்லை நிர்ணய அறிக்கை பாராளுமன்றத்தில் நிராகரிக்கப்பட்டதால் தேர்தலை எந்த முறையிலும் நடத்த முடியாத சூழல் ஏற்பட்டுள்ளது.

புதிய முறைமையில் தேர்தலை நடத்துவதாயின் எல்லை நிர்ணய அறிக்கையை மீள் திருத்த வேண்டும். அல்லது பழைய முறைமையில் தேர்தலை நடத்த வேண்டுமாயின் பாராளுமன்றத்தில் பிரேரணை ஒன்றை நடத்த வேண்டும்.

இந்தப் பின்னணியிலேயே தற்போது மாகாண சபைத் தேர்தலை பழைய முறைமையில் நடத்துவதற்காக பாராளுமன்றத்தில் தனிநபர் பிரேரணை ஒன்றும் முன்வைக்கப்பட்டுள்ளது.