களனி, களு, மகா மற்றும் அத்தனுகலு ஆகிய ஆறுகளை அண்டிய பகுதிகளுக்கு பாரிய வெள்ளப்பெருக்கு அபாய எச்சரிக்கை

பல பகுதிகளுக்கு விடுக்கப்பட்ட பெரிய மற்றும் சிறிய வெள்ளப்பெருக்கு அபாய எச்சரிக்கைகள் இன்று ஞாயிற்றுக்கிழமை (30) அதிகாலை 03.30 மணி வரை அமுலில் இருப்பதாக நீர்ப்பாசனத் திணைக்களம் தெரிவித்துள்ளது.

களனி ஆற்றின் நீர்மட்டம் உயர்ந்து வருவதால் ஹங்வெல்ல மற்றும் க்ளென்க்ளோஸ் பகுதிகளுக்கு பெரு வெள்ள எச்சரிக்கை விடுக்கப்பட்டுள்ளதாக திணைக்களம் தெரிவித்துள்ளது.

மில்லகந்த பகுதி (களுகங்கை), படலகம பகுதி (மஹா ஓயா) மற்றும் துனமலே பகுதி (அத்தனுகலு ஓயா) ஆகியவற்றுக்கும் பெரு வெள்ள எச்சரிக்கை விடுக்கப்பட்டுள்ளன.

நாகல்கம் பகுதி (களனி கங்கை), படலகம பகுதி மற்றும் இரத்தினபுரி (களுகங்கை) மற்றும் ஹொரவ்பொத்தான (யான் ஓயா) ஆகியவற்றுக்கு சிறிய வெள்ள எச்சரிக்கைகள் விடுக்கப்பட்டுள்ளன.

நோர்வூட் பகுதி (களனி கங்கை), மகுர (களுகங்கை), தல்கஹகொட (நில்வலா  கங்கை) மற்றும் கிரியுல்ல (மஹா ஓயா) ஆகிய பகுதிகளில் வெள்ள எச்சரிக்கைகள் நீடிக்கின்றன.

ஆறுகள் மற்றும் குறிப்பிடப்பட்ட பகுதிகளுக்கு அருகிலுள்ள தாழ்வான பகுதிகளில் வசிக்கும் மக்கள் விழிப்புடன் இருக்கவும் பாதுகாப்பான இடங்களுக்குச் செல்லவும் கேட்டுக் கொள்ளப்பட்டுள்ளனர்.