කොමර්ෂල් බැංකුවෙන් මූල්‍ය වසරේ පළමු මාස 9 ට ඵලදායී ප්‍රතිඵලයක්

2025 තුන්වැනි කාර්තුව අවසානයේදී කොමර්ෂල් බැංකු සමූහය රු.බිලියන 268.49 ක දළ ආදායමක් සහ රු.බිලියන 103.48 ක ශුද්ධ පොලී ආදායමක් වාර්තා කර ඇති අතර ණය පොතේ 34.60% ක ශක්තිමත් වර්ධනය සහ පොලී වියදම් සීමා කිරීම මෙම ප්‍රශංසනීය කාර්ය සාධනයට දායක වී ඇත.

ශ්‍රී ලංකාවේ විශාලතම පුද්ගලික අංශයේ බැංකුව, එහි අනුබද්ධ සමාගම් සහ සහකාර සමාගමකින් සමන්විත කොමර්ෂල් බැංකු සමූහය කොළඹ කොටස් වෙළඳපොළ (CSE) වෙත වාර්තා කර ඇති පරිදි 2025 සැප්තැම්බර් 30න් අවසන් මාස නවය සඳහා ශුද්ධ පොලි ආදායම 6.96% කින් වර්ධනය වී රු.බිලියන 221.53 ක් වූ  අතර අරමුදල්වල පිරිවැය අඩු වීම සහ CASA අනුපාතය අඛණ්ඩව වැඩිදියුණු වීම හේතුවෙන් එම කාලය සඳහා පොලී වියදම් රු.බිලියන 188.05 ක් ලෙස නොවෙනස්ව පැවතී ඇත.

එහි ප්‍රතිඵලයක් ලෙස, සලකා බලන මාස නවය සඳහා වූ රු.බිලියන 103.48 ක පොලී ආදායම දළ ආදායමේ 11.08% ක වර්ධනයට සාපේක්ෂව 16.30% කින් ඉහළ ගොස් ඇත. තුන්වන කාර්තුවේ දළ ආදායම 16.37% කින් රු.බිලියන 91.46 දක්වා වර්ධනය වූ අතර, මාස තුන සඳහා පොලී ආදායම රු.බිලියන 74.88 ක් දක්වා 10.35% කින් වර්ධනය විය. මෙම කාලය තුළ ණය පොත රු.බිලියන 58.51 ක මාසික සාමාන්‍යයකින් වර්ධනය විය.

“විචක්ෂණශීලි ලෙස ණය ලබාදෙමින් රටේ ආර්ථික වර්ධන ඉලක්ක සඳහා අපි උපරිම සහය ලබා දිය යුතු යැයි අප විශ්වාස කරනවා,” යැයි කොමර්ෂල් බැංකුවේ සභාපති ෂාර්හන් මුෂීන් මහතා පැවසීය. “අප සමූහයේ කාර්ය සාධනය මෙම ප්‍රවේශය පිළිබිඹු කරන අතර, ජාතික ආර්ථිකයේ සහ ව්‍යාපාරික අංශයේ වර්ධනය මත, වසරේ අවසන් කාර්තුවේද ශක්තිමත් කාර්ය සාධනයක් අප අපේක්ෂා කරනවා.”

කොමර්ෂල් බැංකුවේ කළමනාකාර අධ්‍යක්ෂ සහ ප්‍රධාන විධායක නිළධාරී සනත් මනතුංග මහතා පැවසුවේ, ඵලදායිතාව කළමනාකරණය සහ පිරිවැය ප්‍රශස්තිකරණය කෙරෙහි අවධානය යොමු කිරීම සමඟ ණය පොතේ වර්ධනය පවත්වා ගැනීමට බැංකුව සතු හැකියාව, මාස නවය සඳහා මෙම ශක්තිමත් ප්‍රතිඵල වාර්තා කිරීමට බොහෝ සෙයින් උපකාරී වූ බවයි. 2025 සැප්තැම්බර් 30 දින වන විට 39.92% ක් වූ CASA අනුපාතය කෙරෙහි බැංකුව දැඩි අවධානයක් යොමු කළ බවත්, එය 2024 වසරේ දෙසැම්බර් මස අවසානයේ 38.07% ක් සහ වසරකට පෙර 39.60% ක් ද වූ බවත්, එමඟින් අරමුදල් වල පිරිවැය පාලනය කර ගැනීමට බැංකුවට හැකි වූ බවත් ඔහු පැවසීය.

සලකා බලන මාස නවය සඳහා සමස්ත මෙහෙයුම්  ආදායම රු.බිලියන 140.49 ක් දක්වා 21.41% කින් වැඩි වූ අතර සමූහයේ හානිපූර්ණ ගාස්තු සහ අනෙකුත් පාඩු සඳහා වෙන් කිරීම් 28.21% කින් අඩු වී රු.බිලියන 14.37 ක් විය. මෙයට ප්‍රධාන වශයෙන් හේතු වූයේ පෙර වසරේ එම අගයට ශ්‍රී ලංකා ජාත්‍යන්තර ස්වෛරීත්ව බැඳුම්කර (SLISB) සඳහා බැංකුව සතුව තිබූ අතිරේක ප්‍රතිපාදන ඇතුලත් කර තිබීම ය. 2025 තුන්වන කාර්තුව සඳහා සමූහය රු.බිලියන 47.74 ක මුළු මෙහෙයුම් ආදායමක් වාර්තා කළ අතර එය 24.13% ක වර්ධනයකි.

මාස නවය සඳහා සමූහය රු.බිලියන 126.13 ක ශුද්ධ මෙහෙයුම් ආදායමක් වාර්තා කළ අතර එය 31.79% ක ආකර්ෂණීය වර්ධනයක් පිළිබිඹු කලේය. මෙහෙයුම් වියදම් රු.බිලියන 39.41 ක් ලෙස පවත්වා ගෙන ගිය අතර එය 8.00% ක වැඩි වීමක් පමණක් විය. එහි ප්‍රතිඵලයක් ලෙස මූල්‍ය සේවා සඳහා බදු ගෙවීමට පෙර මෙහෙයුම් ලාභය සැලකිය යුතු ලෙස 46.46% කින් වර්ධනය වී රු.බිලියන 86.71 ක් විය.

මූල්‍ය සේවා සඳහා බදු රු.බිලියන 13.36 දක්වා 50.72% කින් ඉහළ ගොස් ඇති අතර එමඟින් මාස නවය සඳහා සමූහයේ බදු ගෙවීමට පෙර ලාභය රු.බිලියන 73.35 ක් වූ අතර එය 45.71% ක වර්ධනයක් විය. ආදායම් බදු රු.බිලියන 25.33 ක් දක්වා 34.71% කින් ඉහළ ගොස් ඇති අතර එහි ප්‍රතිඵලයක් ලෙස සමාලෝචනය කරන ලද මාස නවය තුළ සමූහයේ ශුද්ධ ලාභය රු.බිලියන 48.02 ක් විය. එය 52.27% ක ආකර්ෂණීය වර්ධනයකි. වසරේ තුන්වන කාර්තුව සඳහා සමූහයේ ශුද්ධ ලාභය රු.බිලියන 16.86 ක් වන අතර එය 33.38% ක වර්ධනයකි.

2025 සැප්තැම්බර් 30 දා අවසන් වූ මාස නවය තුළ සමූහයේ මුළු වත්කම් රු.බිලියන 357 කින් එනම් 12.40% කින් වැඩි වී රු.ට්‍රිලියන 3.233 ක් විය. පෙර මාස 12 තුළ වත්කම් වර්ධනය රු.බිලියන 469 ක් නොහොත් 16.99% විය.

සමූහයේ ණය දීමේ අඛණ්ඩ වේගය හේතුවෙන් මාස නවය තුළ දළ ණය සහ අත්තිකාරම් රු.බිලියන 381 කින් නැතහොත් 25.01% කින් වර්ධනය වී රු.ට්‍රිලියන 1.907 ක් වූ අතර එහි මාසික සාමාන්‍යය අගය රු.බිලියන 42.39 කි. පසුගිය මාස 12 තුළ ණය පොතේ වර්ධනය රු.බිලියන 490 ක් හෙවත් 34.60% ක් වූ අතර එහි මාසික සාමාන්‍යය අගය රු.බිලියන 40.85 කි.

තැන්පතු රු.බිලියන 283 ක වැඩි වීමක් වාර්තා කරමින් මාස නවය අවසානයේදී රු.ට්‍රිලියන 2.589 ක් දක්වා 12.26% කින් වර්ධනය වී ඇත්තේ රු.බිලියන 31.40 ක මාසික සාමාන්‍ය වර්ධන අගයකිනි. පෙර මාස 12 තුළ රු.බිලියන 30.18 ක මාසික සාමාන්‍ය වර්ධනයක් සමඟ තැන්පතු 16.27% ක වාර්ෂික වර්ධනයක් වාර්තා කර තිබේ.