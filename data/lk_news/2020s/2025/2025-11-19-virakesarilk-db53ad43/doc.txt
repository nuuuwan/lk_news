மீட்டியாகொடை துப்பாக்கிச் சூடு ; உடந்தையாக இருந்தவருக்கு விளக்கமறியல்!

காலி - மீட்டியாகொடை, கிரலகஹவெல பகுதியில் உள்ள ஹோட்டல் ஒன்றில் கடந்த திங்கட்கிழமை (17) இரவு இடம்பெற்ற துப்பாக்கிச் சூட்டுச் சம்பவத்துக்கு உடந்தையாக இருந்த குற்றச்சாட்டில் கைதுசெய்யப்பட்ட சந்தேக நபரை எதிர்வரும் 20 ஆம் திகதி வரை விளக்கமறியலில் வைக்குமாறு பலப்பிட்டிய நீதவான் நீதிமன்றம் நேற்று செவ்வாய்க்கிழமை (18) உத்தரவிட்டுள்ளது.

மீட்டியாகொடை, கிரலகஹவெல பகுதிக்கு மோட்டார் சைக்கிளில் சென்ற இனந்தெரியாத இருவர், ஹோட்டலுக்குள் நுழைந்து பெண் ஒருவர் மீது துப்பாக்கிச் சூடு நடத்திவிட்டு அங்கிருந்து தப்பிச் சென்றுள்ளனர்.

இது தொடர்பில் பொலிஸாரால் மேற்கொள்ளப்பட்ட விசாரணையில் துப்பாக்கிதாரிகள் பயணித்த மோட்டார் சைக்கிள் பத்தேகம - அம்பேகம பிரதேசத்தில் வைத்து திங்கட்கிழமை இரவு கண்டுபிடிக்கப்பட்டுள்ளது.

இதனையடுத்து பொலிஸாரால் மேற்கொள்ளப்பட்ட மேலதிக விசாரணைகளில், துப்பாக்கிச் சூட்டுச் சம்பவத்துக்கு உடந்தையாக இருந்த சந்தேக நபர் ஒருவர் கைதுசெய்யப்பட்டுள்ளார்.

கைதுசெய்யப்பட்டவர் பலப்பிட்டிய நீதவான் நீதிமன்றில் நேற்று செவ்வாய்க்கிழமை (18) ஆஜர்படுத்தப்பட்டதையடுத்து எதிர்வரும் 20 ஆம் திகதி வரை விளக்கமறியலில் வைக்கப்பட்டுள்ளார்.

இது தொடர்பில் மூன்று விசேட பொலிஸ் குழுக்கள் விசாரணைகளை மேற்கொண்டு வருகின்றமை குறிப்பிடத்தக்கது.