வேன் - சிறிய லொறி - முச்சக்கர வண்டி  மோதி விபத்து ; 12 பேர் காயம்,  பண்டாரகமயில்  சம்பவம்

களுத்துறை பண்டாரகம - களுத்துறை பிரதான வீதி வெவிட்ட பகுதியில் வெள்ளிக்கிழமை (26) வேன், முச்சக்கர வண்டி மற்றும் லொறியொன்றும் ஒன்றுடன் ஒன்று  மோதி விபத்துக்குள்ளானது.

சம்பவத்தில்  சுமார் 14 பேர் காயமடைந்த நிலையில்  வைத்தியசாலையில் அனுமதிக்கப்பட்டுள்ளதாக பொலிஸ் ஊடகப்பிரிவு தெரிவித்துள்ளது.

களுத்துறை பண்டாரகம பொலிஸ் பிரிவுக்குட்பட்ட பண்டாரகம - களுத்துறை பிரதான வீதி வெவிட்ட பகுதியில் நேற்று (26) பிற்பகல்  பண்டாரகம நோக்கிப் பயணித்த முச்சக்கர வண்டி, வீதியை மறித்து குறுக்கா சென்றுக் கொண்டிருந்த சிறிய லொறி ஒன்றுடன் மோதி கவிழ்ந்து விபத்துக்குள்ளானது. சம்பவத்தை அடுத்து லொறி சாரதி வேனை பின்னோக்கி நகர்த்த, லொறியிருந்த திசை நோக்கி வந்த  வேன் லொறியின் பின்புறம் மோதி விபத்து சம்பவித்துள்ளதாக விசாரணைகளின் போது தெரியவந்துள்ளது.

சம்பவத்தில் சாரதி உட்பட 14 பேர் காயமடைந்த நிலையில் பண்டாரகம மாவட்ட வைத்தியசாலையில் அனுமதிக்கப்பட்டுள்ளனர். வேனில் பயணித்த 10 பேர் கொண்ட நடனக் குழுவொன்றும் முச்சக்கர வண்டியில் பயணித்த தாய் ஒருவரும் அவரது மகளும் இவ்வாறு விபத்துக்குள்ளாகியுள்ளதாக விசாரணை அதிகாரிகள் தெரிவிக்கின்றனர். இதேவேளை பண்டாரகம வைத்தியசாலையில் 9 சிகிச்சைப் பெற்று வருவதுடன் அவ்வைத்தியசாலையில் அனுமதிக்கப்பட்ட 5 பேர் மேலதிக  சிகிச்சைக்காக பாணந்துறை ஆதார வைத்தியசாலைக்கு மாற்றப்பட்டுள்ளனர்.

எவ்வாறெனினும் காயமடைந்தவர்கள் ஆபத்தான நிலையில் இல்லை என அதிகாரிகள் தெரிவித்துள்ளனர்.  வஸ்கடுவ, பொத்துபிட்டிய, மற்றும் சிலாபம் ஆகிய பகுதிகளில் இடம்பெற உள்ள பெரஹரவில் கலந்துக் கொள்வதற்காக குறித்த நடனக் குழு வேனில் பயணித்துள்ளமை தெரியவந்துள்ளது.  இதேவேளை விபத்து சம்பவம் தொடர்பில் களுத்துறை தெற்கு பொலிஸார் மேலதிக விசாரணைகளை முன்னெடுத்து வருகின்றனர்.