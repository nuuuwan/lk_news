முன்னாள் பிரதம நீதியரசரை சட்டவிரோதமாக பதவி நீக்கியவர்கள் எம்மை விமர்சிப்பது வேடிக்கையானது- அருண்  ஹேமச்சந்திரா

முறைகேடான, மோசடியான மற்றும் மிலேட்சத்தனமாக  பொலிஸ்மா அதிபரை பாதுகாப்பதற்கு முயற்சிப்பவர்களின்  பின்னணியை நாங்கள் நன்கு அறிவோம். இதற்குரிய பதில் இவர்களுக்கு எதிர்வரும் காலங்களில் கிடைக்கப்பெறும். முன்னாள் பிரதம நீதியரசரை சட்டவிரோதமான முறையில் பதவி நீக்கியவர்கள் எம்மை விமர்சிப்பது வேடிக்கையாகவுள்ளது. சட்டத்தின் பிரகாரமே தேசபந்து தென்னக்கோன் பதவி நீக்கப்படுவார் என்று வெளிவிவகாரத்துறை பிரதி அமைச்சர் அருண்  ஹேமச்சந்திரா தெரிவித்தார்.

பாராளுமன்றத்தில் செவ்வாய்க்கிழமை (6) நடைபெற்ற பொலிஸ்மா அதிபர் தேசபந்து தென்னக்கோனை பதவி நீக்கம் செய்வது  தொடர்பான  விவாதத்தில் உரையாற்றுகையில் மேற்கண்டவாறு குறிப்பிட்டார்.

நாட்டில் அரசியலமைப்பால் ஏற்றுக்கொள்ளப்பட்ட சட்டத்தின் பிரகாரமே பொலிஸ்மா அதிபரை பதவி நீக்குவதற்கான நடவடிக்கைகள் எடுக்கப்பட்டன. முன்னாள் பிரதம நீதியரசரை பாராளுமன்றத்துக்கு அழைத்து வந்து முறையற்ற வகையில் சட்டத்துக்கு விரோதமான முறையில் அவரை பதவி நீக்கியவர்கள் இன்று எம்மை நோக்கி குற்றச்சாட்டுக்களை முன்வைப்பது ஆச்சரியமாகவுள்ளது.

இந்த முறைகேடான, மோசடியான மற்றும் மிலேட்சத்தனமாக  பொலிஸ்மா அதிபரை பாதுகாப்பதற்கு முயற்சிப்பவர்களின்  பின்னணியையும் நாங்கள் நன்கு அறிவோம். இதற்குரிய பதில் இவர்களுக்கு எதிர்வரும் காலங்களில் கிடைக்கப்பெறும்.

சிறைகைதி ஒருவரின் அந்தரங்க உறுப்பில் சித்தாலேப்ப தைலத்தை பூசி மிகவும் கொடூரமான சித்திரவதைக்கு உள்ளாக்கிய மனித உரிமை மீறல் வழக்கில் பொலிஸ்மா அதிபர் தேசபந்து தென்னக்கோன் உயர்நீதிமன்றத்தால் குற்றவாளியாக்கப்பட்டுள்ளார்.

இந்த நபரை பொலிஸ்மா அதிபராக நியமிக்க வேண்டாம் என்று நாட்டில் பல்வேறு தரப்பினர் கடுமையாக வலியுறுத்தினார்கள். மக்களின் எதிர்ப்பை கருத்திற் கொள்ளாமலே கடந்த அரசாங்கம் தேசபந்து தென்னக்கோனை பொலிஸ்மா அதிபராக நியமித்தது.

காலி முகத்திடல்  போராட்டக்களத்தின் மீது மேற்கொள்ளப்பட்ட மிலேட்சத்தனமான தாக்குதலுக்கு பொலிஸ்மா அதிபர் தேசபந்து தென்னக்கோன் பொறுப்புக்கூற வேண்டும்.அன்றைய  தினம்  போராட்டக்காரர்கள் மீது தாக்குதல் நடத்தாமலிருந்திருந்தால் பாரிய விளைவுகள் ஏற்பட்டிருக்காது.

அதிகாரத்தை  முறைகேடாக பயன்படுத்தும்  அரச அதிகாரிகளுக்கு எதிராக சட்டத்தின் பிரகாரம் நடவடிக்கைகளை எடுத்தால் தான்  மக்களுக்கான சிறந்த அரச நிர்வாகத்தை உருவாக்க முடியும் . நாட்டுக்காக இந்த நபர் பதவி நீக்கப்பட வேண்டும் என்றார்.