வெலிகம பிரதேச சபை தவிசாளரின் பூதவுடல் அவரது இல்லத்துக்கு கொண்டுசெல்லப்பட்டது!

துப்பாக்கிச் சூட்டில் கொல்லப்பட்ட வெலிகம பிரதேச சபைத் தவிசாளரான “மிதிகம லசா” என்றழைக்கப்படும் லசந்த விக்ரமசேகரவின் பூதவுடல், அவரது வீட்டுக்கு இறுதி அஞ்சலிக்காக நேற்று புதன்கிழமை (22) இரவு கொண்டுசெல்லப்பட்டது.

நேற்று காலை 10.30 மணியளவில், தவிசாளர் வெலிகம பிரதேச சபை அலுவலகத்தில் கடமையில் ஈடுபட்டிருந்தபோது, அலுவலகத்துக்குள் நுழைந்த இனந்தெரியாத நபர் துப்பாக்கியால் சுட்டுத் தாக்கியதில் தவிசாளர் காயமடைந்தார்.

அதனைத் தொடர்ந்து, பிரதேச சபை தவிசாளரின் கொலை தொடர்பில் விசாரணை நடத்த நான்கு விசேட பொலிஸ் குழுக்கள் நியமிக்கப்பட்டன.

கறுப்பு முகமூடி அணிந்து மோட்டார் சைக்கிளில் பிரதேச சபை அலுவலகத்துக்குச் சென்ற இனந்தெரியாத இருவர், தவிசாளர் மீது துப்பாக்கிச் சூடு நடத்தியதாக முதற்கட்ட விசாரணைகளின்போது பொலிஸார் தெரிவித்தனர்.

பிரதேச சபை அலுவலகத்தில் பொதுமக்களுடனான சந்திப்பு நேரத்தின்போது, இனந்தெரியாத சந்தேக நபர் ஒருவர் வெள்ளை நிற ஆடையும் கறுப்பு நிற முகக்கவசமும் அணிந்து  பொதுமக்களில் ஒருவராக அலுவலகத்துக்குள் சென்றதாகவும் அவரே தவிசாளரை துப்பாக்கிச் சூடு நடத்திவிட்டு அங்கிருந்து தப்பிச் சென்றதாகவும் பொலிஸார் தெரிவிக்கின்றனர்.

பிரதேச சபை தவிசாளரிடம் சந்தேக நபர் செல்வதற்கு முன்பு, பெண்ணொருவர் தவிசாளரிடம் கடிதமொன்றில் கையெழுத்து பெறச் சென்றதாகவும், அந்தப் பெண் அங்கிருந்து வெளியே வந்த பின்னரே, துப்பாக்கிச் சூடு நடத்திய நபர் உள்நுழைந்ததாகவும் பொலிஸார் மேலும் தெரிவிக்கின்றனர்.

துப்பாக்கிச் சூடு நடத்திய பின், அந்த நபர் மோட்டார் சைக்கிளில் மற்றைய நபருடன் தப்பிச் சென்றதாகவும் தெரிவிக்கப்படுகிறது.

அத்துடன், கொல்லப்பட்ட தவிசாளரின் தலை மற்றும் கழுத்துப் பகுதிகளில் நான்கு முறை சுடப்பட்டதற்கான அடையாளம் காணப்படுவதாகவும் பொலிஸார் தெரிவிக்கின்றனர்.