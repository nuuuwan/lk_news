ஜனாதிபதியின் அமெரிக்க விஜயம் ஏமாற்றமளித்துள்ளது  - திஸ்ஸ அத்தநாயக்க

ஜனாதிபதி அநுரகுமார திஸாநாயக்க இதுவரை சென்ற வெளிநாட்டு பயணங்கள் எவ்வாறு நாட்டுக்கு பயனற்றவையோ அதேபோன்று தான் அவரது அமெரிக்க விஜயமும் அமைந்துள்ளது. அமெரிக்க ஜனாதிபதி டொனால்ட் ட்ரம்புடன் தீர்வை வரி குறித்து பேச்சுவார்த்தைகளை முன்னெடுத்து வரி சலுகை பெறப்படும் என பரவலாக எதிர்பார்க்கப்பட்ட போதிலும், அந்த எதிர்பார்ப்பை நிறைவேற்ற ஜனாதிபதி அநுரகுமார திஸாநாயக்க தவறியுள்ளதாக ஐக்கிய மக்கள் சக்தியின் தேசிய அமைப்பாளர் திஸ்ஸ அத்தநாயக்க தெரிவித்தார்.

கண்டியில் ஞாயிற்றுக்கிழமை (28) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

ஜனாதிபதி அநுரகுமார திஸாநாயக்க இதுவரையில் சுமார் 7 – 8 நாடுகளுக்கு பயணம் செய்திருக்கின்றார். கடந்த வாரம் அமெரிக்கா சென்றிருந்த அவர் தற்போது ஜப்பான் சென்றுள்ளார்.

ஜப்பான் விஜத்துடன் சேர்த்து அவரது வெளிநாட்டு பயணங்களால் நாட்டுக்கு என்ன நன்மை கிடைத்துள்ளது? அமெரிக்கா சென்றிருந்த ஜனாதிபதி அநுர, இலங்கை எதிர்கொண்டுள்ள பாரிய நெருக்கடியான தீர்வை வரி தொடர்பில் ட்ரம்புடன் பேச்சுவார்த்தைகளை முன்னெடுப்பார் என்று பரவலாக எதிர்பார்க்கப்பட்டது.

தற்போது அமெரிக்க விஜயமும் நிறைவடைந்துள்ள நிலையில் ஜனாதிபதி அநுரகுமார திஸாநாயக்க ட்ரம்பை சந்தித்ததாக எந்தவொரு தகவலோ செய்தியோ வெளியாகவில்லை.

எம்மைப் போன்று பொருளாதாரத்தில் வீழ்ச்சியடைந்த நாடுகளுக்கு ஜி.எஸ்.பி.பிளஸ் வரி சலுகையைப் போன்று அமெரிக்காவிடமிருந்து ஏதேனும் வரி நிவாரணம் கிடைத்தால் அது எமக்கு பெரும் பலமாக அமையும். ஆனால் ஜனாதிபதியோ அல்லது அவருடன் சென்ற அமைச்சர்களோ இதுவரையில் அவ்வாறு எந்தவொரு பேச்சுவார்த்தைகளையும் முன்னெடுத்ததாகத் தெரியவில்லை.

எனவே ஜனாதிபதியின் உத்தியோகபூர்வ விஜயம் சுற்றுப்பயணத்தைப் போன்றே தோன்றுகிறது. இந்நிலையில் ஜனாதிபதியின் ஜப்பான் விஜயத்துக்கான நோக்கமும் என்ன எனத் தெரியாது. கண்காட்சியொன்றில் பங்கேற்பதற்காகவே அவர் ஜப்பான் சென்றுள்ளதாகக் கூறப்படுகிறது.

ஜனாதிபதி ஐ.நா. பொது சபை கூட்டத்தொடரில் ஆற்றிய உரை தொடர்பில் கடுமையான விமர்சனங்களும் முன்வைக்கப்படுகின்றன. குறிப்பாக ஊழலுக்கு எதிரான போராட்டம் தொடர்பில் அவர் கூறிய விடயங்கள் அவரது தனிப்பட்ட கருத்துக்களாகக் காணப்பட்டன.

ருவன்டா ஜனாதிபதி தெரிவித்த கருத்துக்களையே அவர் தெரிவித்திருந்தார். ஆனால் அவர் அதனை மேற்கோற்காண்பித்து குறிப்பிடவில்லை. இது பிறரது கருத்தை தனது கருத்தாக கூறுவதைப் போன்றது. ஆனால் அது தவறாகும் என்றார்.