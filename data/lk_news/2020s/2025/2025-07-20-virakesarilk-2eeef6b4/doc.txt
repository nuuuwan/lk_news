பலத்த காற்று ; 4 பலாக்காய்கள் வீழ்ந்து வீட்டுக் கூரை சேதம்

தலவாக்கலை பொலிஸ் பிரிவுக்குட்பட்ட சென்கிளாயர் குடியிருப்பு தொகுதியில் 4 பலாக்காய்கள் வீழ்ந்து வீட்டுக் கூரை சேதமடைந்த சம்பவம் ஒன்று  சனிக்கிழமை (19) நள்ளிரவு இடம்பெற்றுள்ளது.

வீட்டின் அருகே இருந்த பலா மரத்திலிருந்தே பலாக்காய்கள் விழுந்துள்ளன. தற்போது இப்பிரதேசத்தில் கடுங்காற்றுடன் கூடிய அடைமழை பெய்து வருவதன் காரணமாகவே இச்சம்பவம் நிகழ்ந்துள்ளது.

இதேபோன்றதொரு சம்பவம் கடந்த சில தினங்களுக்கு முன்னரும் இடம்பெற்றுள்ளதாகவும், அப்போதும் தனது வீட்டுக் கூரைக்கு சேதம் ஏற்பட்டதாகவும் பாதிக்கப்பட்டவர் தெரிவித்தார்.

இச்சம்பவம் தொடர்பில் அயலவருக்கும் அரச அதிகாரிகளுக்கும் முறைப்பாடு செய்துள்ளதுடன், தனது வீட்டுக் கூரைக்கு பாதிப்பை ஏற்படுத்தக் கூடிய மரக்கிளைகளை வெட்டி அகற்றுமாறும் கூறியுள்ள போதிலும் அது இன்று வரை அலட்சியமாகவே பார்க்கப்பட்டு வருவதாக பாதிக்கப்பட்டவர்  தனது விசனத்தை வெளியிட்டார்.

எனவே இனிவரும் நாட்களிலாவது தனது வேண்டுகோளை ஏற்று நிறைவேற்றுமாறு கூறி, தற்போது தனது வீட்டுக் கூரைக்கு ஏற்பட்டுள்ள நஷ்ட்டத்திற்கு யார் பொறுப்பேற்பர் என்ற கேள்வியையும் எழுப்பினார்.