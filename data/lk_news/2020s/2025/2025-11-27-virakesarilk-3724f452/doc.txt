சுகாதார ஆராய்ச்சிக்கு செயற்கை நுண்ணறிவை புத்திசாலித்தனமாகப் பயன்படுத்துவோம் - நளிந்த ஜயதிஸ்ஸ

சுகாதார ஆராய்ச்சிக்கு செயற்கை நுண்ணறிவை புத்திசாலித்தனமாகப் பயன்படுத்துவோம் என சுகாதார மற்றும் ஊடக அமைச்சர் டாக்டர் நளிந்த ஜயதிஸ்ஸ தெரிவித்தார்.

2025 தேசிய சுகாதார ஆராய்ச்சி மாநாடு நேற்று (26) காலை கொழும்பில் உள்ள கலதாரி ஹோட்டலில் சுகாதார மற்றும் ஊடக அமைச்சர் டாக்டர் நளிந்த ஜயதிஸ்ஸ மற்றும் அறிவியல் மற்றும் தொழில்நுட்ப அமைச்சர் பேராசிரியர் கிருஷாந்த அபேசேன ஆகியோரின் தலைமையில் நடைபெற்றது. இந்த நிகழ்வானது" செயற்கை நுண்ணறிவு யுகத்தில் சுகாதார ஆராய்ச்சியை மேம்படுத்துதல்" என்ற மைய கருத்துடன் இடம்பெற்றது.

இந்த நிகழ்வில் கருத்து தெரிவிக்கும் போதே சுகாதார மற்றும் ஊடக அமைச்சர் டாக்டர் நளிந்த ஜயதிஸ்ஸ மேற்கண்டவாறு தெரிவித்தார்.

சுகாதார மற்றும் ஊடக அமைச்சர் டாக்டர் நளிந்த ஜயதிஸ்ஸ, நமது சுகாதார நிபுணர்களின் ஆராய்ச்சிக்கு AI தொழில்நுட்பத்தை பயன்படுத்துவது மட்டுமல்லாமல் தொற்றுநோயியல், வேதியியல், சேவை வழங்கல் பிரிவுகளை இதனை பயன்படுத்தி வலுப்படுத்துவதும் மற்றும் சுகாதார அமைப்புகளை மேம்படுத்துவதற்காக இலங்கை ஆராய்ச்சியாளர்கள் AI தொழில்நுட்பத்தைப் பயன்படுத்துவதை இட்டு தனது மகிழ்ச்சியை  தெரிவித்தார்.

உலகளாவிய சுகாதார சமூகத்தில் அறிவு உருவாக்கத்திற்கும் அதன் நடைமுறை பயன்பாட்டிற்கும் இடையிலான இடைவெளிகளைக் குறைப்பதற்கு இந்த தொழில்நுட்பம்  உதவும் என தெரிவித்தார்.

நோயினை கண்டறிதல், தரவு பகுப்பாய்வு, புதிய சுகாதார நடைமுறைகளை புரிந்துகொள்வது, பொது சுகாதாரப் பிரச்சினைகளுக்குத் தீர்வுகளைக் கண்டறிதல் போன்றவற்றில் AI தொழில்நுட்ப பயன்பாடுகள் பாரிய மாற்றத்திற்கு உள்ளாகி வருவதாக அமைச்சர் மேலும் கருத்து தெரிவித்தார். சுகாதாரத் துறையில் துல்லியம், செயல்திறன் ஆகியவை நமது நாட்டிற்கு அவசியமானவை என்றும், AI தொழில்நுட்ப பயன்பாடுகள் மூலம் அதை நனவாக்க முடியும் என்றும் அமைச்சர் கூறினார்.

அதன்படி, பல்கலைக்கழகங்கள், தொழில்நுட்பக் கல்லூரிகள், மற்றும் உள்ளூர் மற்றும் சர்வதேச ஆராய்ச்சியாளர்கள் இதன் கீழ் ஒன்றிணைந்து  பணியாற்ற வாய்ப்பு கிடைக்கும், மேலும் இதன் மூலம், அறிவியல் சான்றுகள், கொள்கை உருவாக்கம், மற்றும் திட்டமிடல் செயல்பாடுகளை அவர்கள் மேற்கொள்ள முடியும். வளர்ந்து வரும் சவால்களுக்கு விரைவாக பதிலளிக்கக்கூடிய ஒரு சுகாதார அமைப்பை உருவாக்கவும் இது ஒரு வாய்ப்பை வழங்கும் என்றும் அவர் மேலும் தெரிவித்தார்.

சுகாதாரம் மற்றும் வெகுஜன ஊடக அமைச்சின் செயலாளர் டாக்டர் அனில் ஜாசிங்க, அறிவியல் மற்றும் தொழில்நுட்ப அமைச்சின் செயலாளர் முகமது நவாவி, சுகாதார சேவைகள் பணிப்பாளர் நாயகம் டாக்டர் சம்பிகா விக்ரமசிங்க, கல்வி, பயிற்சி மற்றும் ஆராய்ச்சி துணை இயக்குநர் நாயகம் டாக்டர் சுரங்கா டோலமுல்லா, தேசிய சுகாதார ஆராய்ச்சி கவுன்சிலின் தலைவர் பேராசிரியர் ரோஹிணி செனவிரத்ன, சிங்கப்பூரின் சிறப்பு பிரதிநிதி டாக்டர் கே. யூ ஹே, சுகாதாரம் மற்றும் வெகுஜன ஊடக அமைச்சின் அதிகாரிகள், மருத்துவ நிபுணர்கள் மற்றும் சுகாதார ஆராய்ச்சியாளர்கள் இந்த நிகழ்வில் பங்கேற்றனர்.