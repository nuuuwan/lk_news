கொழும்பு - தலைமன்னார் புகையிரத சேவை தாமதமடைகிறது ; இதற்கு உடன் தீர்வு காண்பது கடினம் - பிமல் ரத்நாயக்க

புகையிரத  என்ஜின்கள் அடிக்கடி கோளாறுக்கு உள்ளாகுதல், யானைகளின் பிரவேசம், மஹவ - அநுராதபுரம் பகுதியில் சமிக்ஞை கோளாறு ஆகிய காரணிகளால் கொழும்பு - தலைமன்னார் புகையிரத சேவை தாமதமடைகிறது. இதற்கு உடன் தீர்வு காண்பது கடினம். கட்டம் கட்டமாகவே தீர்வு காண முடியும். போதுமான பயணிகள் இல்லாத காரணத்தால்  மன்னார் பேருந்து நிலையம் - மன்னார் புகையிரத நிலையம் வரையான பேரூந்து சேவை இடைநிறுத்தப்பட்டது. முன்வைக்கப்பட்ட கோரிக்கைக்கு அமைய அந்த பேரூந்து சேவையை மீள ஆரம்பிக்க உரிய நடவடிக்கை எடுக்கப்படும் என போக்குவரத்து அமைச்சர் பிமல் ரத்நாயக்க தெரிவித்தார்.

பாராளுமன்றத்தில்  புதன்கிழமை (26) நடைபெற்ற அமர்வின் போது  ஜனநாயக தமிழ்த் தேசிய முன்னணியின் வன்னி மாவட்ட பாராளுமன்ற உறுப்பினர்  செல்வம் அடைக்கலநாதன்,கொழும்பு - தலைமன்னார் புகையிரத சேவையில் நிலவும் சிக்கல்கள் குறித்து முன்வைத்த கேள்விகளுக்கு பதிலளிக்கையில் மேற்கண்டவாறு குறிப்பிட்டார்.

கொழும்பில் இருந்து தலைமன்னாருக்கு, தலைமன்னாரில் இருந்து கொழும்புக்கு அலுவலக புகையிரதம் சேவையில் ஈடுபடுத்தப்படவில்லை. கொழும்பு புகையிரத நிலையத்தில் இருந்து தலைமன்னாருக்கு மாலை 3.45 மணிக்கு புகையிரதம் புறப்படுகிறது. இந்த புகையிரதம் பொல்காவெல,குருநாகல்,மஹவ சந்தி, அநுதாரபுரம் மெதவாச்சி ஆகிய புகையிரத நிலையங்களில் நிறுத்தி, இரவு 10.13 மணியளவில் தலைமன்னார் புகையிரத நிலையத்தை சென்றடைகிறது.

கம்பஹா, வெயாங்கொட, பொல்காவெல மற்றும் குருநாகல் ஆகிய  பகுதிகளில் உள்ள பயணிகள் இந்த புகையிரதத்தை அலுவலக புகையிரதமாக பயன்படுத்துகிறார்கள். இந்த புகையிரதம் அதிகாலை 04.10 மணிக்கு கொழும்பு நோக்கி புறப்படுகிறது.

மெதவாச்சி, அநுராதபுரம்,மஹவ சந்தி, குருணாகல்,  ஆகிய பகுதிகளில் உள்ளவர்கள் இந்த புகையிரதத்தை அலுவலக புகையிரதமான பயன்படுத்துகிறார்கள். இந்த புகையிரதம் காலை 10.20 மணியளவில் கொழும்பு கோட்டை புகையிரதத்தை வந்தடைகிறது.

இந்த புகையிரதத்தில் இணைக்கப்படும் என்ஜின்கள் அடிக்கடி கோளாறுக்கு உள்ளாகுதல், யானைகளின் பிரவேசம், மஹவ - அநுரதாரபுரம் பகுதியில் சமிக்ஞை கோளாறு ஆகிய காரணிகளால் கொழும்பு - தலைமன்னார் புகையிரத சேவை தாமதமடைகிறது. இதற்கு உடன் தீர்வு காண்பது கடினம். கட்டம் கட்டமாகவே தீர்வு காண முடியும்.

மன்னார் புகையிரத நிலையத்தில் இருந்து மன்னார் நகருக்கு பாடசாலை மாணவர் போக்குவரத்து சேவைக்கு அரச பேருந்து பயன்படுத்தப்படுகிறது. மன்னார் பேரூந்து நிலையத்தில் இருந்து மன்னார் புகையிரத நிலையத்துக்கு இடையிலான பேருந்து சேவை கடந்த  மே மாதம் ஆரம்பிக்கப்பட்டது.

போதுமான பயணிகள் இல்லாத காரணத்தால் அந்த சேவை இடைநிறுத்தப்பட்டுள்ளது. முன்வைக்கப்பட்ட கோரிக்கைக்கு அமைய அந்த பேரூந்து சேவையை மீள ஆரம்பிக்க உரிய நடவடிக்கை எடுக்கப்படும் என்றார்.