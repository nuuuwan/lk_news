முச்சக்கர வண்டி மீது முறிந்து வீழ்ந்த மரம் ; ஒருவர் உயிரிழப்பு ;மூவர் காயம்!

மாவனெல்ல – ரம்புக்கணை வீதியில் தலகொல்ல பகுதியில் நேற்று ஞாயிற்றுக்கிழமை இரவு (23) முச்சக்கர வண்டி மீது பாரிய மரம் ஒன்று முறிந்து விழுந்ததில் ஒருவர் உயிரிழந்துள்ளார்.

இதன்போது, முச்சக்கர வண்டியில் பயணித்த சிறு குழந்தை உட்பட நான்கு பயணிகள் சிக்கிக் கொண்ட நிலையில்,  பொலிஸாரின் உதவியுடன் பொதுமக்களால் மீட்கப்பட்டனர்.

இந்த சம்பவத்தால், தலகொல்ல பாலத்திற்கு அருகில் ரம்புக்கணை - மாவனெல்ல வீதியினூடான வாகனப் போக்குவரத்து தடைப்பட்டுள்ளது. மரத்தை அகற்றும் பணிகள் நடைபெற்று வருவதாக தெரிவிக்கப்படுகிறது.

உயிரிழந்தவரின் சடலம் மாவனெல்ல வைத்தியசாலையில் வைக்கப்பட்டுள்ளதுடன், மாவனெல்ல பொலிஸார் மேலதிக விசாரணைகளை மேற்கொண்டு வருகின்றனர்.