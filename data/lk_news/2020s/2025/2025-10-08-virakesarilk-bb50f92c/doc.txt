பாதசாரி மீது மோதிய கனரக வாகனம் ; கடற்படை வீரர் கைது!

கடற்படைக்குச் சொந்தமான கனகர வாகனமொன்று வந்தாறுமூலை கிழக்கு பல்கலைக்கழகத்துக்கு அருகில், பாதசாரி ஒருவர் மீது செவ்வாய்க்கிழமை (7) இரவு மோதியதில் படுகாயமடைந்த பாதசாரி வைத்தியசாலையில் அனுமதிக்கப்பட்டதோடு, வாகன சாரதியான கடற்படை வீரர் கைது செய்யப்பட்டுள்ளதாக பொலிஸார் தெரிவித்தனர்.

கல்லடி கடற்படை தளத்திற்கு சொந்தமான இந்த கனகர வாகனம் வாழைச்சேனையில் இருந்து ஏறாவூர் நோக்கி நேற்றிரவு 10.30 மணியளவில் சென்றுகொண்டிருந்தபோதே, வாகனம் பாதசாரி மீது மோதியுள்ளது.

அதனையடுத்து, கடற்படை வீரர் கைது செய்யப்பட்டதோடு, அவ்வாகனத்தையும் தடுத்து வைத்துள்ளதாக ஏறாவூர் பொலிஸார் மேலும் தெரிவித்தனர்.

இந்த விபத்தில் காயமடைந்த நபர் மட்டக்களப்பு போதனா வைத்தியசாலையின் தீவிர சிகிச்சைப் பிரிவில் அனுமதிக்கப்பட்டுள்ளதாக தெரிவிக்கப்படுகிறது.

இவ்விபத்தினை ஏற்படுத்திய குற்றச்சாட்டில் கைது செய்யப்பட்ட கடற்படை வீரரை நீதிமன்றில் ஆஜர்படுத்துவதற்கான நடவடிக்கைகள் எடுக்கப்பட்டு வருவதாக பொலிஸார் தெரிவித்தனர்.