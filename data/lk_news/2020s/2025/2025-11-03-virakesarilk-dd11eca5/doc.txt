அவுஸ்திரேலியாவுடனான ரி20 கிரிக்கெட் தொடரை இந்தியா சமப்படுத்தியது

அவுஸ்திரேலியாவுக்கும் இந்தியாவுக்கும் இடையில் நடைபெற்றுவரும் 5 போட்டிகள் கொண்ட சர்வதேச ரி20 கிரிக்கெட் தொடரில் மேலும் 2 போட்டிகள் மீதம் இருக்க தொடர் 1 - 1 என சமப்படுத்தப்பட்டுள்ளது.

ஹோபாட் பெலேரிவ் ஓவல் விளையாட்டரங்கில் ஞாயிற்றுக்கிழமை (02) நடைபெற்ற 3ஆவது சர்வதேச ரி20 கிரிக்கெட் போட்டியில் அவுஸ்திரேலியாவை 5 விக்கெட்களால் இந்தியா வெற்றிகொண்டு தொடரை 1 - 1 என சமப்படுத்தியது.

முதலாவது போட்டி மழையினால் கைவிடப்பட்டது. இரண்டாவது போட்டியில் அவுஸ்திரேலியா 4 விக்கெட்களால் வெற்றிபெற்றது.

மூன்றாவது போட்டியில் முதலில் துடுப்பெடுத்தாடிய அவுஸ்திரேலியா 20 ஓவர்களில் 6 விக்கெட்களை இழந்து 186 ஓட்டங்களைப் பெற்றது.

இதில் டிம் டேவிட் 38 பந்துகளில் 8 பவுண்டறிகள், 5 சிக்ஸ்களுடன் 74 ஓட்டங்களை விளாசினார்.

இதனிடையே 23 பந்துகளில் 50 ஓட்டங்களைப் பூர்த்திசெய்த டிம் டேவிட் இந்தியாவுக்கு எதிராக அதிவேக அரைச் சததத்தைப் பூர்த்திசெய்தார்.

அவரைவிட  மார்க்கஸ்   ஸ்டொய்னிஸ் 8 பவுண்டறிகள், 2 சிக்ஸ்களுடன் 64 ஓட்டங்களைப் பெற்றார்.

மார்க்கஸ் ஸ்டொய்னிஸ், மெத்யூ ஷோர்ட் ஆகிய இருவரும் 6ஆவது விக்டெக்டில் 64 ஓட்டங்களைப் பகிர்ந்தனர்.

பந்துவீச்சில் அர்ஷ்தீப் சிங் 35 ஓட்டங்களுக்கு 3 விக்கெட்களையும் வருண் சக்ரவர்த்தி 33 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடிய இந்தியா 18.3 ஓவர்களில் 5 விக்கெட்களை இழந்து 188 ஓட்டங்களைப் பெற்று வெற்றியீட்டியது.

வொஷிங்டன் சுந்தர், ஜிட்டேஷ் ஷர்மா ஆகிய இருவரும் பிரிக்கப்படாத 6ஆவது விக்கெட்டில் 25 பந்துகளில் 43 ஓட்டங்களைப் பகிர்ந்து இந்தியாவின் வெற்றியை உறுதிசெய்தனர்.

வொஷிங்டன் சுந்தர் 23 பந்துகளில் 3 பவுண்டறிகள், 4 சிக்ஸ்கள் அடங்கலாக 49 ஓட்டங்களுடனும் ஜிட்டேஷ் ஷர்மா 22 ஓட்டங்களுடனும் ஆட்டம் இழக்காதிருந்தனர்.

அவர்களைவிட திலக் வர்மா 29 ஓட்டங்களையும் அபிஷேக் ஷர்மா 25 ஓட்டங்களையும் அணித் தலைவர் சூரியகுமார் யாதவ் 24 ஓட்டங்களையும் பெற்றனர்.