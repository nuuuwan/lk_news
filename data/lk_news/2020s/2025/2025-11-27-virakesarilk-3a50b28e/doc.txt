களனி, மகாவலி ஆறுகளில் நீர்மட்டம் அதிகரிப்பு : தாழ்வான பகுதிகளுக்கு வெள்ள அபாய எச்சரிக்கை!

களனி மற்றும் மகாவலி ஆறுகளில் நீர்மட்டம் குறிப்பிடத்தக்க வகையில் உயர்ந்துள்ளதாக நீர்ப்பாசனத் திணைக்களம் தெரிவித்துள்ளது.

இதன் காரணமாக, குறித்த ஆறுகளின் இருபுற தாழ்வான பகுதிகளில் வசிக்கும் பொதுமக்கள் அவதானத்துடன் இருக்குமாறு அதிகாரிகள் வேண்டுகோள் விடுத்துள்ளனர்.

நடப்பு வானிலை அமைப்பின் தாக்கத்தால் மகாவலி ஆற்றைச் சுற்றியுள்ள பல தாழ்நிலப் பிரதேசங்களில் பெரும் வெள்ளப்பெருக்கு ஏற்படும் வாய்ப்பு அதிகரித்துள்ளது.

எனவே, ஆற்றங்கரையின் தாழ்வான பகுதிகளில் வசிக்கும் மக்கள் உடனடியாக பாதுகாப்பான இடங்களுக்கு இடம்பெயர்வது அவசியம் என அறிவுறுத்தப்பட்டுள்ளது.

அதேபோல், களனி ஆற்றின் நீர்மட்டமும் வேகமாக உயர்வு கண்டுள்ளதால் பல பகுதிகளில் வெள்ளப்பெருக்கு ஏற்பட்டுள்ளதாக திணைக்களம் தெரிவித்துள்ளது.

மேலே கூறப்பட்ட தாழ்நிலப் பிரதேசங்களில் வசிக்கும் மக்கள் வானிலை அறிவிப்புகளையும் அதிகாரிகளின் வழிமுறைகளையும் கடைப்பிடித்து அதிகூடிய கவனத்துடன் செயல்படுமாறு நீர்ப்பாசனத் திணைக்களம் வேண்டுகோள் விடுத்துள்ளது.