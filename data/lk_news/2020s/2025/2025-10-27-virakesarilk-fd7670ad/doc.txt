அரசாங்கத்தின் சர்வாதிகார செயற்பாடுகளுக்கு எதிராக எதிர்க்கட்சிகள் ஒன்றிணைய வேண்டும் – மக்கள் குரல் அமைப்பு

ஜனநாயகம் மற்றும் அரசியல் உரிமைகளுக்கு எதிரான அரசாங்கத்தின் சர்வாதிகார செயற்பாடுகளுக்கு எதிராக அனைத்து எதிர்கட்சிகளும் ஒன்றிணைய வேண்டும். அரசாங்கத்துக்கு எதிரான மாபெரும் பேரணியை எதிர்வரும் நவம்பர் மாதம் 21ஆம் திகதி நுகேகொடையில் ஆரம்பிக்க ஒன்றுபட வேண்டும் என மக்கள் குரல் அமைப்பின் பிரதிநிதிகள் அழைப்பு விடுத்தனர்.

நவம்பர் 21 நுகேகொட பேரணியில் எதிர்க்கட்சித் தலைவர் சஜித் பிரேமதாச தலைமையிலான ஐக்கிய மக்கள் சக்தி கலந்துகொள்ள வேண்டும் எனவும் மக்கள் குரல் அமைப்பின் பிரதிநிதிகள் கூட்டாக வலியுறுத்தினர்.

இரண்டாம் உலக மகா யுத்தத்தின் போது ஹிட்லருக்கு எதிராக அமெரிக்கா மற்றும் ரஷ்யா போன்ற நாடுகள் ஒன்றிணைந்து செயற்பட்டதை போன்று ஜனநாயகத்தை பாதுகாக்கவும், அரசாங்கத்துக்கு எதிராகவும் எதிர்வரும் 21ஆம் திகதி அனைவரும் ஒன்றுப்பட வேண்டும் என்று அழைப்பு விடுத்தனர்.

வழங்கிய வாக்குறுதிகளை நிறைவேற்றாமல் அரசாங்கம் மக்களை ஏமாற்றி, வாழும் உரிமையை இல்லாதொழித்துள்ளதாக குறிப்பிட்டு எதிர்க்கட்சிகளின் ஒன்றிணைவுடன் உருவாக்கப்பட்ட 'மக்கள் குரல்' எனும் அமைப்பு எதிவரும் நவம்பர் மாதம் 21ஆம் திகதி மாபெரும் மக்கள் குரல் என்ற பெயரில் பேரணி ஒன்றை நடத்தவுள்ளது.

இந்த பேரணி தொடர்பில் தெளிவுபடுத்தும் ஊடகவியலாளர் சந்திப்பு அதன் பிரதிநிதிகளின் பங்குபற்றலுடன் திங்கட்கிழமை (27) கொழும்பில் நடைபெற்றது.

இந்த ஊடகவியலாளர் சந்திப்பில் ஐக்கிய தேசியக் கட்சியின் பொதுச்செயலாளர் தலதா அதுகோரல, ஸ்ரீ லங்கா பொதுஜன பெரமுனவின் பொதுச்செயலாளர் சாகர காரியவசம், ஸ்ரீ லங்கா சுதந்திரக் கட்சியின் சிரேஷ்ட உப தலைவர் மஹிந்த அமரவீர, பிவிதுறு ஹெல உறுமய கட்சியின் தலைவர் உதய கம்மன்பில, முன்னாள் பொதுமக்கள் பாதுகாப்பு அமைச்சர் டிரான் அலஸ், முன்னாள் பிரதி சபாநாயகர் அஜித் ராஜபக்ஷ, முன்னாள் அமைச்சர்களான அனுர பிரியதர்ஷன யாப்பா, பிரசன்ன ரணதுங்க, சாகல காரியவசம் மற்றும் பாராளுமன்ற உறுப்பினர் டி.வி.சானக மற்றும் முன்னாள் பாராளுமன்ற உறுப்பினர்களான பிரேம்நாத் சி.தொலவத்தே, சஞ்ஜீவ எதிரிமான்ன, மொஹமட் முஸம்பில் ஆகியோரும் கலந்துகொண்டனர்.

இதன்போது கருத்து தெரிவித்த, ஸ்ரீ லங்கா பொதுஜன பெரமுனவின் பொதுச்செயலாளர் சாகர சாரியவசம் 'எமக்குள் அரசியல் ரீதியில் பல வேறுபாடுகள் காணப்படலாம். ஆனால் ஜனநாயகத்தை பாதுகாக்க அனைவரும் ஒன்றுபட வேண்டும். இந்த அரசாங்கம் ஜனநாயகத்தை இல்லாதொழித்து சர்வாதிகார ஆட்சியை முன்னெடுத்துச் செல்வதற்கும், தனிக்கட்சி ஆட்சி முறைமையை உருவாக்குவதற்கும் முயற்சிக்கிறது. அதற்கு இடமளிக்க கூடாது.

இரண்டாம் உலக மகா யுத்தத்தின்போது ஹிட்லருக்கு எதிராக அமெரிக்கா மற்றும் ரஷ்யா போன்ற நாடுகள் ஒன்றிணைந்து செயற்பட்டன. இதே போன்று ஜனநாயகத்தை பாதுகாக்கவும், அரசாங்கத்துக்கு எதிராகவும் எதிர்வரும் 21ஆம் திகதி அனைவரும் ஒன்றுபட வேண்டும் என்று அழைப்பு விடுத்தார்.

மாறுப்பட்ட அரசியல் கொள்கை மற்றும் நிலைப்பாட்டை கொண்டுள்ள நாங்கள் அனைவரும் ஜனநாயகத்தை பாதுகாக்க வேண்டும் என்ற பொது இலக்குடன் ஒன்றிணைந்துள்ளோம்.இந்த ஒன்றிணைவு அரசியல் நோக்கங்களுக்கு அப்பாற்பட்டது.

ஜனநாயகம் இல்லாதொழிந்தால் அது ஒட்டுமொத்த மக்களுக்கு மக்களின் வாழ்க்கையையும் அழிக்கும். ஆகவே, ஜனநாயகத்தை பாதுகாக்க வேண்டிய பொறுப்பு அரசியல் கட்சிகளுக்கு உண்டு  ஆகவே அனைவரும் ஒன்றுப்பட வேண்டும் என்று அழைப்பு விடுத்தார்.

இந்த ஊடகவியலாளர் சந்திப்பில் கலந்துகொண்ட பிவிதுறு ஹெல உறுமய கட்சியின் தலைவர் உதய கம்மன்பில, இலங்கை ஜனநாயகத்தை முன்னிலைப்படுத்தி செயற்படுகிறது. ஜனநாயகத்துக்கு எதிராக செயற்பாடுகள் தீவிரமடையும் போது அரசியல் கட்சிகள் அனைத்தும் தமது தனிப்பட்ட அரசியல் கொள்கை மற்றும் அரசியல் நிலைப்பாட்டை புறக்கணித்து ஒன்றுப்பட வேண்டும். கடந்த காலங்களிலும் இவ்வாறான தன்மையே காணப்பட்டது என்றார்.