இராணுவத்தினர் உளவியல் ரீதியில் பலவீனப்படுத்தப்பட்டுள்ளனர் ; குற்றப் புலனாய்வுத் துறையில்  ஆட்குறைப்பு செய்யப்படுகின்றது - திலித் ஜயவீர

நாட்டில்  தேசிய பாதுகாப்பு மிகவும் பலவீனமடைந்துள்ளது. இராணுவத்தினர் உளவியல் ரீதியில் பலவீனப்படுத்தப்பட்டுள்ளனர். குற்றப் புலனாய்வுத் துறையில்  ஆட்குறைப்பு செய்யப்படுகின்றது. முடிந்தால் இராணுவ ஆட்சேர்ப்புக்கு   விண்ணப்பம் கோருங்கள்.  எவராவது புதிதாக  இராணுவத்தில் இணைய வருகின்றார்களா என்று பார்ப்போம் என சர்வஜன சக்தியின் பாராளுமன்ற உறுப்பினர் திலித் ஜயவீர அரசாங்கத்துக்கு சவால் விடுத்தார்.

பாராளுமன்றத்தில் செவ்வாய்க்கிழமை (18) நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  பாதுகாப்பு அமைச்சு மற்றும்  பொதுமக்கள் பாதுகாப்பு மற்றும் பாராளுமன்ற அலுவல்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

நான் சாதாரண குடும்பத்தை சேர்ந்தவன். எனது தந்தை ஒரு அரச உத்தியோகத்தர், தாய் ஆசிரியை ?, எனக்கு 3 சகோதரிகள். எனது உழைப்பின் மூலமே நான் இந்நிலைக்கு வந்தேன்.

எனது தொழிலை வைத்து என்னால் சுகபோக வாழ்க்கை வாழ்ந்திருக்க முடியும். ஆனால் எனது நாட்டுக்கு ஏதாவது சேவை செய்ய வேண்டும் என்பதற்காகவே  நான் அரசியலுக்கு வந்தேன்.

சீதாவக்க பிரதேச சபை விடயத்தில் அரசாங்கம்  மிகவும் கீழ்த்தரமாக செயற்பட்டுள்ளது. 3 தடவைகள் தோல்வி  கண்ட பிரதேச சபையில் எனது கட்சிக்காரர் ஒருவரை விலைக்கு வாங்கி சபையை அமைத்துள்ளனர் இது  மிகவும் கீழ்த்தரமான செயற்பாடு.இதனை வன்மையாக கண்டிக்கிறேன்.

எமது நாட்டுக்கு எதிராகவே திசைகாட்டி அரசாங்கம் செயற்படுகின்றது.இதனால் தேசிய பாதுகாப்பு மிகவும் கீழ் நிலைக்கு சென்றுள்ளது.நாட்டின் பாதுகாப்பு பலவீனப்படுத்தப்பட்டுள்ளது .

இராணுவத்தினர் உளவியல் ரீதியில் பலவீனப்படுத்தப்பட்டுள்ளனர். நாட்டின் பாதுகாப்பின்  முக்கிய துறையான குற்றப்புலனாய்வுத்துறையில்  ஆட்குறைப்பு செய்யப்படுகின்றது.இதனால் தேசிய பாதுகாப்புக்கு அச்சுறுத்தல் ஏற்பட்டுள்ளது

முடிந்தால் இராணுவ ஆட்சேர்ப்புக்கு   விண்ணப்பம் கோருங்கள்.  எவராவது புதிதாக  இராணுவத்தில் இணைய வருகின்றார்களா என்று பார்ப்போம். இதனை நான்  உங்களுக்கு ஒரு சவாலாகவே விடுக்கின்றேன் என்றார்.