பேரிடரால் பாதிக்கப்பட்ட பெண்கள், சிறுமிகளை பாதுகாக்க அவுஸ்திரேலியா – ஐ.நா. சனத்தொகை நிதியம் இணைந்து நடவடிக்கை

டித்வா புயல் காரணமாக ஏற்பட்ட பேரழிவு, வெள்ளம் மற்றும் மண்சரிவால் இலங்கையில் பெரிதும் பாதிக்கப்பட்ட பெண்கள் மற்றும் சிறுமிகளை பாதுகாக்க அவசர மனிதாபிமான உதவிகளை வழங்க அவுஸ்திரேலிய அரசும் ஐ.நா. சனத் தொகை நிதியமும் (UNFPA) இணைந்து செயற்பாடுகளை முன்னெடுக்கவுள்ளன.

அவுஸ்திரேலிய அரசின் 500,000 அவுஸ்திரேலியன் டொலர் நிதியுதவி, பாலியல் மற்றும் இனப்பெருக்க சுகாதார (SRH) சேவைகள், பாலின அடிப்படையிலான வன்முறைக்கான (GBV) பரிந்துரைச் சேவைகள் மற்றும் உளச்சிக்கல் ஆதரவுகளை வலுப்படுத்த  மிக அதிகமாக பாதிக்கப்பட்ட 10 மாவட்டங்களில் இந்த நடவடிக்கைகள் முன்னெடுக்கப்படுகின்றன.

அமெரிக்க டொலர் 8.3 மில்லியன் அவசர நிதி அழைப்பையும், ஒரு வருட மீட்பு நடவடிக்கை செயற்றிட்டத்தையும் ஐக்கிய நாடுகள் சனத்தொகை நிதியம் ஆதரிக்கிறது.

ஆரம்ப அவசரகால கட்டத்திலேயே, அவுஸ்திரேலியா நிதியளித்த பிராந்திய முன்நிலைத் திட்டத்தின் மூலம் அவசர சுகாதார பொருட்கள் அடங்கிய 700 பொதிகள், மகப்பேற்றுக்கு அவசியமான 200 பொதிகள் மற்றும் பொருளாதார ரீதியாகப் பாதிக்கப்பட்ட 20 கர்ப்பிணிப் பெண்களுக்கான நிதியுதவியும் வழங்கப்பட்டுள்ளது.

சுகாதார அமைச்சு, உள்ளூர் பேரிடர் முகாமைத்துவ அலகுகள், இலங்கை செஞ்சிலுவைச் சங்கம் போன்ற அமைப்புகளுடன் நெருங்கிய வகையில், ஐக்கிய நாடுகள் சனத்தொகை நிதியம் பணிபுரிகிறது.

திட்டமிடப்பட்ட நடவடிக்கைகளில் நடமாடும் சுகாதார முகாம்கள், நிதி உதவி, சேதமடைந்த சுகாதார நிலையங்களை புனரமைத்தல் மற்றும் வலுப்படுத்தப்பட்ட பரிந்துரைகள் மூலம் உளநலம் மற்றும் உளச்சிக்கல் ஆதரவு வழங்கல் ஆகியவை அடங்கும்.

“இந்த கடினமான நேரத்தில் இலங்கையர்களுடன் அவுஸ்திரேலியா நிற்கிறது. எங்கள் ஆதரவு மூலம் பாதிப்பு நிலைமையில் உள்ள பெண்கள் மற்றும் சிறுமிகள் அத்தியாவசிய சுகாதார சேவைகளையும் பாதுகாப்பையும் பெறமுடியும். சமூகங்கள் இந்த பேரிடரிலிருந்து மீள்வதற்காக, அவர்களின் மரியாதையும் பாதுகாப்பும் எங்களின் முன்னுரிமையாகும்.”

இலங்கைக்கான ஐக்கிய நாடுகள் சனத்தொகை நிதியம் மற்றும் மாலைத்தீவுகளுக்கான நாட்டுப்பணியக அதிகாரி புந்த்ஷோ வங்யெல் கூறியதாவது:

“டித்வா புயல் ஆயிரக்கணக்கான பெண்கள் மற்றும் சிறுமிகளின் அடிப்படை பாலியல் மற்றும் இனப்பெருக்க சுகாதார சேவைகளுக்கான அணுகலை கடுமையாக பாதித்ததுடன், பாலின அடிப்படையிலான வன்முறையின் அபாயத்தையும் அதிகரித்துள்ளது. அவுஸ்திரேலிய அரசின் தொடர்ச்சியான ஆதரவுடன், உயிர் காக்கும் சேவைகளையும் உளச்சிக்கல் ஆதரவையும் விரிவுபடுத்தி வருகிறோம். யாரும் பிந்திப் போகாமல் இருப்பதே எங்களின் நோக்கம்.”

“அவுஸ்திரேலியாவும் இலங்கையும் பரஸ்பர மரியாதை மற்றும் ஒத்துழைப்பின் மீது அமைந்த உறுதியான கூட்டாண்மையைப் பகிர்கின்றன. நெருக்கடியின் நேரங்களில் இந்த கூட்டாண்மை மிக முக்கியம். UNFPAவின் நடவடிக்கைகளை ஆதரிப்பதன் மூலம் பெண்கள் மற்றும் சிறுமிகள் தங்கள் வாழ்க்கையை மீண்டும் மரியாதையுடன் உருவாக்க தேவையான பராமரிப்பையும் பாதுகாப்பையும் வழங்க உதவி செய்கிறோம்.”