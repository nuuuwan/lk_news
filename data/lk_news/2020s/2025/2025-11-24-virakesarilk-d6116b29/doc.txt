இவ்வாண்டில் 2080 பில்லியன் ரூபா வரி வருமானம் ; நிர்ணயிக்கப்பட்ட இலக்கில் 92 சதவீதத்தை அண்மித்துள்ளோம் - உள்நாட்டு இறைவரி திணைக்களம்

உயிர்த்த ஞாயிறு தாக்குதல்கள், கொவிட் மற்றும் அதன் பின்னரான அரசியல், பொருளாதார நெருக்கடிகளுக்கு பின்னர் தற்போது வரி வருமானம் படிப்படியாக அதிகரித்து வருகிறது. இவ்வாண்டு நவம்பர் 18ஆம் திகதி வரை 2,080 பில்லியன் ரூபா வரி வருமானமாகக் கிடைத்துள்ளது. நிர்ணயிக்கப்பட்டுள்ள ஆண்டுக்கான வரி வருமான இலக்கில் 92 சதவீதத்தை அண்மித்துள்ளதாக உள்நாட்டு இறைவரி திணைக்களம் தெரிவித்துள்ளது.

தேசிய வரி வருமான நிலைவரம் தொடர்பில் தெளிவுடுத்தும் ஊடகவியலாளர் மாநாடு திங்கட்கிழமை (24) கொழும்பிலுள்ள அரசாங்க தகவல் திணைக்களத்தில் இடம்பெற்றது. இதன்போதே உள்நாட்டு இறைவரி திணைக்களத்தின் உயர் அதிகாரிகள் இதனைத் தெரிவித்தனர்.

உள்நாட்டு இறைவரி திணைக்களத்தின் சிரேஷ்ட ஆணையாளர் (வரி கொள்கைகள்) நபீல் அபூபக்கர் தெரிவிக்கையில்,

வரி செலுத்துவதற்கான அடிப்படை காரணிகள் விரிவுபடுத்தப்பட்டு வரி கட்டமைப்பில் சில மாற்றங்கள் ஏற்படுத்தப்பட்டமை எமது வருமானம் அதிகரித்துள்ளமைக்கான பிரதான காரணிகளில் ஒன்றாகும். அத்தோடு வரிக் கொள்கைகளில் காலத்துக்கு காலம் சில மாற்றங்களையும் அறிமுகப்படுத்தியுள்ளோம். 2023இல் வட் வரி 15 சதவீதமாகக் காணப்பட்டது. அது பின்னர் 18 சதவீதமாக அதிகரிக்கப்பட்டது. நிறுவனங்களுக்கான வருமான வரி 24 சதவீதத்திலிருந்து 30 சதவீதமாக அதிகரிக்கப்பட்டது.

தனிநபர் வருமான வரி சதவீதம் மற்றும் வரி விலக்கு கொடுப்பனவு கொள்கைளிலும் (வரி சலுகை) மாற்றங்கள் ஏற்படுத்தப்பட்டன. வரி விலக்கு கொடுப்பனவு வருடத்துக்கு 3 மில்லியனாகக் காணப்பட்டது. அது 12 இலட்சமாகக் குறைக்கப்பட்டது. அதேபோன்று தனி நபர் வருமான வரி செலுத்துவதற்காக முதல் 3 மில்லியன் ரூபாவுக்கு 6 சதவீத வரியும், இரண்டாவது 3 மில்லியன் ரூபாவுக்கு 12 சதவீத வரியும் எஞ்சிய தொகைக்கு 18 சதவீத வரியும் அறவிடப்பட்டது.

பின்னர் அதில் திருத்தங்கள் மேற்கொள்ளப்பட்டன. அதற்கமைய முதல் 3 மில்லியனுக்கு 6 சதவீதம் என்பதற்கு, முதல் 5 இலட்சத்துக்கு 6 சதவீதம் என்றும், அடுத்தடுத்த 5 இலட்சங்களுக்கு தலா 12 மற்றும் 18 சதவீதம் என வரி அறவிடப்பட்டது. அதற்கமைய ஆகக் கூடிய வரி 36 சதவீதம் வரை அதிகரிக்கப்பட்டது. 2019இல் 125 பில்லியன் ரூபாவாகக் காணப்பட்ட எமது வருமானம், 2020இல் 523 மில்லியனாகக் குறைவடைந்தது. உயிர்த்த ஞாயிறு தாக்குதல்கள் மற்றும் அவற்றால் ஏற்பட்ட பொருளாதார நெருக்கடிகள் இதற்கு பிரதான காரணமாகும்.

கொவிட் மற்றும் அதன் பின்னரான அரசியல், பொருளாதார நெருக்கடிகளுக்கு மத்தியில் 2020இல் 523 மில்லியனாகக் காணப்பட்ட வருமானம், 2021இல் 631 மில்லியனாகவும், 2022இல் 1058 மில்லியனாகவும், 2023இல் 1,842 பில்லியனாகவும், 2024இல் 2620 பில்லியனாகவும் படிப்படியாக எமது திணைக்களத்தின் வருமானம் அதிகரித்துள்ளது. இவ்வாண்டு எமக்கு நிர்ணயிக்கப்பட்ட இலக்கினை டிசம்பரில் எட்ட முடியும் என்று நம்புகின்றோம். இவ்வாண்டு இதுவரையில் 2080 பில்லியன் ரூபாவை உள்நாட்டு இறைவரி திணைக்களம் வருமானமாகப் பெற்றுள்ளது என்றார்.

உள்நாட்டு இறைவரி திணைக்களத்துக்கு இவ்வாண்டுக்கு வழங்கப்பட்ட இலக்கு 2,195 மில்லியன் ரூபாவாகும். அந்த இலக்கில் 92 சதவீத இலக்கை திணைக்களம் அண்மித்துள்ளது. 2024ஆம் ஆண்டுடன் ஒப்பிடுகையில், 17 சதவீதம் அதிக வருமானத்தைப் பெற்றுள்ளோம். அதேபோன்று வரி செலுத்தும் தனி நபர் எண்ணிக்கை 12 இலட்சத்தைக் கடந்துள்ளது. நிறுவனங்களின் எண்ணிக்கை 118,000 ஆக அதிகரித்துள்ளது.

பெறுமதி சேர் வரி (வட் வரி) செலுத்துவதற்காக பதிவு செய்யப்பட்டோர் எண்ணிக்கை 30 000ஐக் கடந்துள்ளது. வரி செலுத்துவதற்காக அடிப்படை காரணிகள் விரிவுபடுத்தப்பட்டுள்ளன. வரி விகிதங்களில் அதிகரிப்பின்றி வரி செலுத்துவதற்காக அடிப்படை காரணிகள் மற்றும் திணைக்களத்தை பலப்படுத்துவதன் ஊடாகவே இந்த இலக்கை அண்மிக்க முடிந்துள்ளது.

2024ஆம் ஆண்டுடன் ஒப்பிடுகையில் வட் வரி வருமானத்தில் 21 சதவீத அதிகரிப்பு காணப்படுகிறது. தனிநபர் வருமான வரி வருமானத்தில் 9 சதவீத அதிகரிப்பு காணப்படுகிறது. இவ்வாண்டுக்குள் வரி செலுத்துவோர் எண்ணிக்கை 12 இலட்சத்திலிருந்து 18 சதவீதம் வரை அதிகரித்துள்ளது என்றார்.