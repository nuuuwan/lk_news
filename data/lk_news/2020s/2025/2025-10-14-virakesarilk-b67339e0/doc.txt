மாகாணசபைத்தேர்தலை உடன் நடாத்துதல் ; தமிழ்த்தேசியக்கட்சிகள் இன்று கூடி ஆராய்வு

நீண்டகாலம் நடாத்தப்படாமல் இழுத்தடிப்புச் செய்யப்பட்டுவரும் மாகாணசபைத்தேர்தல்கள் விரைவில் நடாத்தப்படவேண்டியதன் அவசியத்தை வலியுறுத்தியும், அதற்குரிய நடவடிக்கைகள் குறித்து ஆராயும் நோக்கிலும் தமிழ்த்தேசிய அரசியல் கட்சிகளின் பிரதிநிதிகள் புதன்கிழமை (15) சந்தித்துப் பேசவுள்ளனர்.

15ஆம் திகதி புதன்கிழமை பி.ப 3.00 மணிக்கு யாழ்ப்பாணத்தில் உள்ள டில்கோ ஹோட்டலில் நடைபெறவுள்ள இச்சந்திப்பில் பங்கேற்பதற்கு இலங்கைத் தமிழரசுக்கட்சி, தமிழீழ விடுதலை இயக்கம், தமிழீழ மக்கள் விடுதலைக் கழகம், ஜனநாயக தமிழ்த்தேசியக் கூட்டணி, ஜனநாயகப் போராளிகள் கட்சி ஆகிய தமிழ்த்தேசிய கட்சிகளுக்கு அழைப்பு விடுக்கப்பட்டுள்ள போதிலும், கஜேந்திரகுமார் பொன்னம்பலம் தலைமையிலான தமிழ்த்தேசிய மக்கள் முன்னணிக்கு அழைப்புவிடுக்கப்படவில்லை. அதேவேளை முன்னாள் இணைந்த வட, கிழக்கு மாகாண முதலமைச்சர் வரதராஜப்பெருமாளும் இச்சந்திப்பில் கலந்துகொள்வார்.

ஜனாதிபதி அநுரகுமார திஸாநாயக்க தலைமையிலான தேசிய மக்கள் சக்தி அரசாங்கம், தாம் ஆட்சிபீடமேறி ஒருவருடகாலத்துக்குள்  மாகாணசபைத்தேர்தல்கள் நடாத்தப்படும் என அதன் தேர்தல் விஞ்ஞாபனத்தில் உத்தரவாதம் அளித்திருந்தது. ஆனால் அவ்வாக்குறுதி இன்னமும் நிறைவேற்றப்படாத நிலையில், மாகாணசபைத்தேர்தல்கள் உடனடியாக நடாத்தப்படவேண்டும் என்ற கோரிக்கை நாடளாவிய ரீதியில் பல்வேறு தரப்பினர் மத்தியில் இருந்தும் எழுந்திருக்கின்றது.

இவ்வாறானதொரு பின்னணியில் தமிழ்த்தேசிய கட்சிகளின் பிரதிநிதிகளுக்கு இடையில் நடைபெறவிருக்கும் சந்திப்பில் மாகாணசபைத்தேர்தல்கள் உடனடியாக நடாத்தப்படவேண்டியதன் அவசியம் குறித்தும், அதனைத் தாம் அனைவரும் ஒன்றிணைந்து வலியுறுத்தவேண்டியதன் தேவைப்பாடு குறித்தும் கலந்துரையாடப்படவுள்ளது.

அதுமாத்திரமன்றி இச்சந்திப்பில் தமிழ் மக்களுக்கான அரசியல் தீர்வு மற்றும் முறையான அரசியல் தீர்வை உள்ளடக்கிய புதிய அரசியலமைப்பு உருவாக்கம் பற்றியும் ஆராயப்படும் என எதிர்பார்க்கப்படுகின்றது.

மேலும் இன்றைய சந்திப்பில் அழைப்பு விடுக்கப்பட்ட சகல கட்சிகளினதும் பிரதிநிதிகள் பங்கேற்கவுள்ள போதிலும், தமிழரசுக்கட்சியின் சார்பில் பிரதிநிதிகளின் பங்கேற்பு இன்னமும் உறுதிப்படுத்தப்படவில்லை.