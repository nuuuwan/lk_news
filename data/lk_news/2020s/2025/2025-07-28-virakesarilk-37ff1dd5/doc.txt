டிஜிட்டல் தள பார்வையாளர்களுக்கு நன்றி தெரிவித்த 'சட்டமும் நீதியும்' இணையத்தொடர் குழுவினர்

18 கிரியேட்டர்ஸ் நிறுவனம் சார்பில் தயாரிப்பாளர் சசிகலா பிரபாகரன் தயாரிப்பில் அறிமுக இயக்குநர் பாலாஜி செல்வராஜ் இயக்கத்தில் 'பருத்திவீரன்' சரவணன் முதன்மையான வேடத்தில் நடித்திருக்க ஜூலை 18-ஆம் திகதி முதல் ஜீ 5 ( ZEE 5- Z5) எனும் டிஜிட்டல் தளத்தில் வெளியான 'சட்டமும் நீதியும்' எனும் இணைய தொடர் மில்லியன் கணக்கிலான பார்வையாளர்களால் பார்வையிடப்பட்டு சாதனை படைத்திருக்கிறது. இதற்காக இந்த இணைய தொடர் குழுவினர் டிஜிட்டல் தள பார்வையாளர்களுக்கும், ஊடகங்களுக்கும் நன்றி தெரிவித்தனர்.

இதற்காக சென்னையில் ஒருங்கிணைக்கப்பட்ட பிரத்யேக நன்றி அறிவிப்பு விழாவில் இணைய தொடர் குழுவினர் பங்குபற்றினர். இந்நிகழ்வில் நடிகர் சௌந்தர ராஜா சிறப்பு அதிதியாக பங்கு பற்றினார்.

உணர்வு பூர்வமான கதை - சமூக அக்கறையுடனான படைப்பு-  கலைஞர்களின்  அர்ப்பணிப்புடன் கூடிய பங்களிப்பு- என தயாரான இந்த இணைய தொடர் வெளியான குறுகிய கால அவகாசத்திற்குள் 50 மில்லியனுக்கும் மேற்பட்ட பார்வைகளை கடந்து சாதனை படைத்துள்ளது. தமிழில் மட்டும் தயாராகி ஜீ 5 டிஜிட்டல் தளத்தில் வெளியான இந்த இணைய தொடர் குறுகிய தருணத்தில் இத்தகைய அதிக அளவிலான பார்வைகளை பெற்று சாதனை படைத்திருக்கிறது என்பது குறிப்பிடத்தக்கது.

இந்நிகழ்வில் பங்கு பற்றி தயாரிப்பாளர் சசிகலா பிரபாகரன் பேசுகையில், '' இந்த இணைய தொடரின் பிரம்மாண்டமான வரவேற்பிற்கு ஊடகங்களின் நேர் நிலையான விமர்சனங்களே முதல் காரணம் என்பதால் முதலில் ஊடகங்களுக்கு நன்றி தெரிவித்துக் கொள்கிறேன். இதனைத் தொடர்ந்து இந்த இணைய தொடர் வெளியான உடன் தொடர்ந்து பேராதரவு அளித்த டிஜிட்டல் தள பார்வையாளர்களுக்கும் நன்றி தெரிவித்துக் கொள்கிறேன்.

இந்த குழுவில் பணியாற்றிய நடிகர்கள், நடிகைகள், தொழில்நுட்ப கலைஞர்கள் அனைவரும் கடினமாக உழைத்தனர். அவர்களின் உழைப்பிற்கு அங்கீகாரம் கிடைத்ததற்காக அவர்களுக்கும், அவர்களின் சார்பில் ரசிகர்களுக்கும் நன்றி தெரிவித்துக் கொள்கிறேன்.

இந்த இணையத் தொடரின் படப்பிடிப்பு நடைபெறும் தருணங்களில் தங்களுடைய முழுமையான ஒத்துழைப்பை வழங்கிய அனைவருக்கும் இந்த தருணத்தில் நன்றியை தெரிவித்துக் கொள்கிறேன்.

தமிழில் வெளியான இந்த' சட்டமும் நீதியும்' எனும் இணையத் தொடர் மிகப் பெரும் வெற்றியைப் பெற்றதால்.. விரைவில் இந்த இணையத் தொடரின் தெலுங்கு மற்றும் இந்தி மொழியிலான பதிப்பு வெளியாகிறது '' என்றார்.

இதனிடையே இந்த இணைய தொடர் மூலம் நடிகர் சரவணன் பதினைந்து வருட இடைவெளிக்குப் பிறகு மீண்டும் முதன்மையான கதாபாத்திரத்தில் நடித்திருக்கிறார் என்பதும் , இந்த இணைய தொடர் 'குரலற்றவர்களின் குரல்' எனும் கருத்தியலை உணர்வுபூர்வமாகவும் , உரத்தும் பேசி இருப்பதால் அனைவரது கவனத்தையும் கவர்ந்தது என்பதும் இந்த 'சட்டமும் நீதியும் 'எனும் இணைய தொடரை ஜீ 5 எனும் டிஜிட்டல் தளத்தில் பிரத்யேகமாக பார்வையிடலாம் என்பதும் குறிப்பிடத்தக்கது.