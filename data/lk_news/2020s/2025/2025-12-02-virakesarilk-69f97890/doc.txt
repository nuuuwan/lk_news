சாரதிகள் அனுமதிப்பத்திரங்களை மீள புதுப்பிக்க விசேட நிவாரணக் காலம் - பொலிஸ் ஊடகப்பேசாளர்

நாட்டில் நிலவிவரும் அவசர கால நிலையை கருத்தில் கொண்டு காலவதியாகியுள்ள சாரதி அனுமதிப்பத்திரங்களை மீள புதுப்பித்துக் கொள்வதற்கான பணிகளை முன்னெடுப்பதற்கு  சாரதிகளுக்கு இம்மாதம் 25 ஆம் திகதி வரை விசேட நிவாரணக் காலம் வழங்கப்பட்டுள்ளதாக பொலிஸ் ஊடகப்பேசாளர் உதயகுமார வுட்லர் தெரிவித்துள்ளார்.

நாட்டில் கடந்த சில தினங்களாக நிலவிய  அசாதாரணமான காலநிலையால் மோட்டார் வாகன போக்குவரத்து திணைக்களத்துக்குச் சென்று சாரதி அனுமதிப்பத்திரங்களை மீள் புதுப்பிப்பதற்கு முடியாமல் போயுள்ளது.  பலர் இடர்களுக்கு மத்தியில் சிக்கித் தவிப்பதுடன்,  தரைவழி போக்குவரத்துகளும் ஸ்தம்பித்துள்ளன. ஆகையால் மக்களின் இந்த நிலைமையை கருதி, காலவதியாகியுள்ள, மாற்றப்பட வேண்டிய  சாரதி அனுமதிப்பத்திரங்களை மீள புதுப்பித்துக் கொள்வதற்கான பணிகளை முன்னெடுப்பதற்கு சாரதிகளுக்கு விசேட காலவகாசம்  வழங்கப்பட்டுள்ளது.

அதற்கமைய கடந்த நவம்பர் 25 ஆம் திகதியிலிருந்து இம்மாதம் 25 ஆம் திகதி வரை நிவாரணக் காலமாக அறிவிக்கப்பட்டுள்ளது. இந்த ஒருமாத காலப்பகுதியில், சாரதிகள் தமது சாரதி அனுமதிப்பத்திரங்களை புதுப்பித்துக் கொள்ள வாய்ப்பளிக்கப்பட்டுள்ளது. அத்தோடு போக்குவரத்து நடவடிக்கைகளில் ஈடுபடும் பொலிஸாருக்கும் இந்த நிவாரணக் காலத்தில் சட்ட நடவடிக்கை எடுப்பது தொடர்பில் பொலிஸ்மா அதிபர் பிரியந்த வீரசூரியவினால் அறிவுறுத்தப்பட்டுள்ளது.

இதேவேளை மக்கள் பேரிடரில் பாதிக்கப்பட்டுள்ள இந்த நேரத்தில் சில குழுக்கள் திருட்டுச் சம்பவங்களில் ஈடுபட்டதாக  முறைப்பாடுகள் பதிவு செய்யப்பட்டுள்ளன. பலரது வீடுகள் உடைக்கப்பட்டு உடைமைகள் திருடப்பட்டுள்ளன. சம்பவத்துடன் தொடர்புடையவர்கள் என அடையாளம் காணப்பட்ட நபர்கள் பொலிஸாரால் கைது செய்யப்பட்டுள்ளனர். ஜனாதிபதியால் அவசர கால நிலையை பிரகடனப்படுத்தி வெளியிடப்பட்ட வர்த்தமானி அறிவிப்புக்கமைய, இக்காலப்பகுதியில் குற்றச் செயல்களில் ஈடுபடும் நபர்களுக்கு எதிராக கடுமையான சட்ட நடவடிக்கை எடுக்கப்படும்.

நீதிமன்ற நடவடிக்கையின் பின்னர் ஆயுள் தண்டனை விதிக்கப்படுவதற்கும் வாய்ப்புள்ளதால் அதிக அவதானத்துடன்  செயற்படுமாறு எச்சரிக்கிறேன். அனைவரும் முப்படையினர், மீட்புக் குழுவுக்கு  ஒத்துழைக்குமாறு வலியுறுத்துகிறேன். அனர்த்தத்தால் மக்கள் இடம்பெயர்ந்து வெறுமையாக உள்ள பகுதிகளில் பொலிஸார் தொடர்ந்து ரோந்து நடவடிக்கையில் ஈடுபடுத்தப்பட்டுள்ளனர்.  சட்ட விரோதமான செயல்களில் ஈடுபடும் நபர்களுக்கு எதிராக எவ்வித பாரபட்சமின்றி நடவடிக்கை எடுக்கப்படும் என்றார்.