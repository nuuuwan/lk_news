ரஜினி கேங்-  திரைப்பட விமர்சனம்

நடிகர்கள்: ரஜினி கிஷன், திவிகா, முனிஸ்காந்த், மொட்டை ராஜேந்திரன், கூல் சுரேஷ், கல்கி மற்றும் பலர்.

ஹாரர் கொமடி ஜேனரிலான திரைப்படம் என்றால் லாஜிக் எல்லாம் பார்க்க கூடாது. ஒன்லி மேஜிக் நிகழ்ந்ததா... இல்லையா.. என்பதை மட்டும் பார்க்க வேண்டும் என்பார்கள் அந்த வகையில் 'ரஜினி கேங் ' திரைப்படம் - பட மாளிகைக்கு வரும் ரசிகர்களை சிரிக்க வைத்ததா? இல்லையா? என்பதை தொடர்ந்து காண்போம்.

தமிழக கிராமம் ஒன்றில் சவுண்ட் சர்வீஸ் எனும் ஒலிபரப்பு கருவிகளுடன் நிறுவனத்தை நடத்தி வரும் ரஜினி கிஷன்.. அந்த ஊர் தலைவரின் மகளான நாயகி துவிகாவை காதலிக்கிறார். இவர்களின் காதலுக்கு எதிர்ப்பு இருக்கும் என்பதால்.. இருவரும் இரவில் யாருக்கும் தெரியாமல் வீட்டை விட்டு ஓடி திருமணம் செய்து கொள்ள திட்டமிடுகிறார்கள். நாயகனின் ஞாபக மறதி பழக்கத்தால் இது ஊர் முழுவதும் தெரிய.. இவர்கள் ஓடுகிறார்கள். வழியில்  காரை ஓட்டி கொண்டு வரும் ஒருவரிடம் உதவி கேட்க.. அவர் உதவுகிறார். இவருடன் மற்றொருவரும் உதவி கேட்க..  அவருக்கும் அந்த சாரதி உதவி செய்கிறார்.

காதலர்கள் திருமணம் செய்து கொள்வதற்கு அவருடன் பயணித்த சக பயணி தன்னிடம் உள்ள தாலியை எடுத்து தருகிறார். இந்த தாலியை நாயகன்-  நாயகியின் கழுத்தில் கட்ட.. முதல் இரவில்  நாயகியின் கழுத்தில் உள்ள தாலி வழியாக ஆவி அந்த பெண்ணிற்குள் இறங்கி பேயாட்டம் ஆடுகிறது. அதன் பிறகு அந்த ஆவி, ' எம்மை நாசம் செய்த நான்கு பேரை பழிக்கு பழி வாங்குவதற்காக இந்த பெண்ணின் உடலில் இறங்கி இருக்கிறேன்' என சொல்ல.. அந்தப் பெண்ணின் உடலில் இருந்து அந்த ஆவியை கணவனும், அவரது குழுவினரும் எப்படி விரட்டினார்கள்? என்பதுதான் படத்தின் கதை.

முதல் பாதியை விட இரண்டாம் பாதியில் ரசிகர்கள் ஓரளவு சிரிக்க முடிகிறது. அதிலும் ஆவியை சமாதானப்படுத்த இசையை ஒலிக்க விடுவது... ஆவிகள் சாந்தி நிலையம் அமைத்திருப்பது... ரசனை.

கதையின் நாயகனாக நடித்திருக்கும் ரஜினி கிஷன் அலட்டிக் கொள்ளாமல் தன்னுடைய உடல் மொழிக்கு எது சௌகரியமாக வருகிறதோ.. அதனை செய்திருக்கிறார்.  எக்சன் காட்சிகளை விட.. நடன காட்சிகளில் சிறப்பாக நடனமாடி கவனம் ஈர்க்கிறார்.

கதையின் நாயகியாக தமிழ் சினிமாவில் அறிமுகமாகி இருக்கும் மலையாள நடிகை திவிகா முதல் பாதியை விட இரண்டாம் பாதியில் பேயாக மாறிய பின் நடிப்பில் அசத்துகிறார்.

முனீஸ்காந்த் - கல்கி - கூல் சுரேஷ் ஆகியோரின் கொமடியை விட .. மொட்டை ராஜேந்திரன் அடிக்கும் கொமடிக்கு படமாளிகையில் கரவொலி எழுகிறது.

இசையமைப்பாளர் ஆவிகளை சாந்தப்படுத்தும் காட்சியில் அமைத்திருக்கும் பின்னணி இசை கலகல. அத்துடன் 'பேய் குத்து' செம ரகளை.

தன் வாழ்க்கையை நாசம் செய்ததாக நாயகியின் உடம்பில் புகுந்திருக்கும் ஆவி நான்கு பேரை அடையாளம் காட்ட... அவர்களை கதையின் நாயகர்கள் கொண்டுவர ...அவர்கள் சொல்லும் பிளாஷ் பேக் ... அக்மார்க் ஹாரர் கொமடி ரகம்.