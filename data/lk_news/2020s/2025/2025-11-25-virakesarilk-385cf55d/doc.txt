பொருளியல் பரீட்சை வினாத்தாள் பரீட்சைக்கு முன்னரே கசிவு ; முறையான விசாரணைகள் தேவை - சானக மாதுகொட

பொருளியல் பரீட்சை வினாத்தாள் பரீட்சைக்கு முன்னரே கசிந்துள்ளதாக தற்போது குற்றஞ்சாட்டப்படுகிறது. அரசாங்கம் இந்த விடயம் தொடர்பில் முறையான விசாரணைகளை மேற்கொள்ள வேண்டும். இதனை அலட்சியப்படுத்தக்கூடாது என ஸ்ரீ லங்கா  பொதுஜன பெரமுனவின் காலி மாவட்ட பாராளுமன்ற உறுப்பினர் சானக மாதுகொட தெரிவித்தார்.

பாராளுமன்றத்தில் செவ்வாய்க்கிழமை (25) நடைபெற்ற 2026 வரவு - செலவுத் திட்டத்தின் கல்வி, உயர்கல்வி மற்றும் தொழிற்கல்வி அமைச்சுக்கான  நிதி ஒதுக்கீடு மீதான குழுநிலை விவாதத்தில் உரையாற்றும்போது மேற்கண்டவாறு குறிப்பிட்டார்.

சுதந்திரத்துக்கு  பின்னரான காலத்தில் ஆட்சியில் இருந்த சகல அரசாங்கங்களும்  இலவச கல்விக்கு அளப்பரிய சேவையாற்றியுள்ளன. கடந்த அரசாங்கங்கள் ஏதும் செய்யவில்லை என்று மக்கள் விடுதலை முன்னணியினர் குறிப்பிடுவது அடிப்படையற்றது. இன்று அமைச்சு பதவி வகிப்பவர்களில் பெரும்பாலானவர்கள் இலவச கல்வியால் தான் தேர்ச்சிப் பெற்றுள்ளார்கள்.

அரசாங்கம் தனது தேர்தல் விஞ்ஞாபனத்தில் கல்வி துறை தொடர்பில் பல விடயங்களை  குறிப்பிட்டது. ஆட்சிக்கு வந்தவுடன் ஆசிரியர் - அதிபர் சம்பள முரண்பாட்டுக்கு  தீர்வு பெற்றுக்கொடுப்பதாக குறிப்பிட்டது.ஆனால்  ஒருவருடம் நிறைவடைந்துள்ள   நிலையிலும் சம்பள முரண்பாட்டுக்கு தீர்வுக்  கிடைக்கவில்லை.

முன்பிள்ளை கல்வி முறைமை தொடர்பில் பல  திட்டங்கள் முன்வைக்கப்பட்டன. ஆனால் இதுவரையிலும் அந்த திட்டங்கள் தொடர்பில் எந்த நடவடிக்கையும் எடுக்கப்படவில்லை. முன்பிள்ளை  கல்வி முறைமை பற்றி  எழுப்பும் கேள்விகளுக்கு அரசாங்கத்திடம் பதிலில்லை.

பொருளியல் பரீட்சை வினாத்தாள்  பரீட்சைக்கு முன்னரே கசிந்துள்ளதாக தற்போது குற்றஞ்சாட்டப்படுகிறது. அரசாங்கம் இந்த விடயம் தொடர்பில்  முறையான விசாரணைகளை மேற்கொள்ள வேண்டும். இதனை அலட்சியப்படுத்தக்   கூடாது.

கல்வி துறை குறித்து 2025ஆம் ஆண்டுக்கான வரவு செலவுத் திட்டத்தில் பல விடயங்கள் குறிப்பிடப்பட்டன.இருப்பினும் ஏதும் செயற்படுத்தப்படவில்லை.  2026 ஆம் ஆண்டுக்கான வரவு - செலவுத் திட்டத்திலும்   பல  விடயங்கள் முன்மொழியப்பட்டுள்ளன. அவை  சிறந்த முறையில் செயற்படுத்தப்பட வேண்டும் என்று குறிப்பிட்டுக்  கொள்கிறேன் என்றார்.