1990 சுவசெரிய அம்புலன்ஸ் வண்டியின் நிறத்தையோ இலக்கத்தையோ  மாற்றுவதற்கு  தீர்மானிக்கவில்லை - நளிந்த ஜயதிஸ்ஸ

1990  சுவசெரிய அம்புலன்ஸ் வண்டியின் நிறத்தையோ அல்லது சுவசெரிய மன்றம் என்ற திட்டத்தையோ மாற்றுவதற்கு  எவ்வித தீர்மானங்களும் எடுக்கப்படவில்லை. மாறாக இந்த திட்டத்தை நவீனமயப்படுத்தவே தீர்மானிக்கப்பட்டு அதற்குரிய நடவடிக்கைகள் எடுக்கப்பட்டுள்ளன என சுகாதாரத்துறை அமைச்சர் நளிந்த ஜயதிஸ்ஸ தெரிவித்தார்.

பாராளுமன்றத்தில் செவ்வாய்க்கிழமை (21) நடைபெற்ற அமர்வின்போது  27/ 2இன் கீழ் எதிர்க்கட்சித் தலைவர் சஜித் பிரேமதாச முன்வைத்த கேள்விகளுக்கு பதிலளிக்கையில் மேற்கண்டவாறு குறிப்பிட்டார்.

2018 ஆம் ஆண்டின் 18 ஆம் இலக்க சட்டத்தின் ஊடாக  'சுவசெரிய மன்றம்'  என்ற அடிப்படையில் 1990  சுவசெரிய அம்புலன்ஸ் வண்டிச்  சேவை அறிமுகப்படுத்தப்பட்டது. நல்லாட்சி அரசாங்கத்தின் காலத்தில் இந்த சேவை அறிமுகப்படுத்தப்பட்டது. எதிர்க்கட்சியின் உறுப்பினர் கலாநிதி ஹர்ஷ டி சில்வா இந்த திட்டத்தை அறிமுகப்படுத்த அர்ப்பணிப்புடன் செயற்பட்டுள்ளார்.

1990  சுவசெரிய அம்புலன்ஸ் வண்டியின் நிறத்தையோ அல்லது சுவசெரிய மன்றம் என்ற திட்டத்தையோ மாற்றுவதற்கு  எவ்வித தீர்மானங்களும் எடுக்கப்படவில்லை. மாறாக இந்த திட்டத்தை நவீனமயப்படுத்தவே தீர்மானிக்கப்பட்டு அதற்குரிய நடவடிக்கைகள் எடுக்கப்பட்டுள்ளன. பொது மக்கள் இந்த சேவையை நாடும் போது அதன்  செயற்பாடுகள்  துரிதமாக்கப்பட வேண்டும்.

1990  சுவசெரிய அம்புலன்ஸ் சேவையில் பல குறைப்பாடுகள் காணப்படுகின்றன. புதிதாக சேவையாளர்களை இணைத்துக் கொள்வதற்கும், மருத்துவ உபகரணங்களை பெற்றுக்கொள்வதற்கும் இந்த ஆண்டு வரவு  செலவுத் திட்டத்தில் 5000 மில்லியன் ரூபாய் ஒதுக்கப்பட்டுள்ளது.

இந்தியாவின் ஒத்துழைப்புடன் 100 அம்புலன்ஸ் வண்டிகளைப் பெற்றுக்கொள்வதற்கு பேச்சுவார்த்தையில் ஈடுபட்டுள்ளோம்.ஆசிய அபிவிருத்தி வங்கியின் நிவாரண கடன் அடிப்படையில் முதற்கட்டமாக 44 அம்புலன்ஸ் வண்டிகளை பெற்றுக்கொள்வதற்கு  தீர்மானித்துள்ளோம்.

1990  சுவசெரிய  திட்டத்துக்கு 500 அம்புலன்ஸ் வண்டிகளை நாடளாவிய ரீதியில் இணைத்துக் கொள்வதற்குரிய நடவடிக்கைளை மேற்கொண்டுள்ளோம். ஆகவே 1990  சுவசெரிய அம்புலன்ஸ்  திட்டத்தை இல்லாதொழிக்கும் எண்ணம் அரசாங்கத்துக்கு கிடையாது. ஆகவே தவறான நிலைப்பாட்டை  சமூகமயப்படுத்த வேண்டாம் என்றார்.