பிரிமா 15 வயதின் கீழ் கிரிக்கெட்: கண்டி 64 ஓட்டங்களால் இலகு வெற்றி; தம்புளைக்கு 2ஆவது நேரடித் தோல்வி

கொழும்பு தேர்ஸ்டன் கல்லூரி மைதானத்தில் வியாழக்கிழமை (20) நடைபெற்ற பிரிமா 15 வயதுக்குட்பட்ட இலங்கை இளையோர் லீக் சுப்பர் மாகாண கிரிக்கெட் போட்டியில் தம்புளை அணியை 64 ஓட்டங்களால் கண்டி அணி இலகுவாக வெற்றிகொண்டது.

இந்த சுற்றுப் போட்டியில் தம்புளை அணி ஈட்டிய இரண்டாவது தொடர்ச்சியான தோல்வி இதுவாகும்.

புனித அந்தோனியார் வீரர் ஷத்திர தெனுவன் 5 விக்கெட்களைக் கைப்பற்றி கண்டி அணியின் வெற்றியை இலகுவாக்கினார்.

இப் போட்டியில் முதலில் துடுப்பெடுத்தாடிய கண்டி அணி 38.2 ஓவர்களில் சகல விக்கெட்ளை இழந்து 129 ஓட்டங்களைப் பெற்றது.

துடுப்பாட்டத்தில் கண்டி ஸ்பிரிங்ஃபீல்ட் சர்வதேச பாடசாலை வீரர் சவித்த வித்தானகே 27 ஓட்டங்களை அதிகபட்சமாக பெற்றார்.

அவரைவிட சனிரு அனுஹாஸ் (18 ஓட்டங்கள் - கிங்ஸ்வூட்), லக்கிந்து மெவுல் (17 ஆ.இ. - வித்யார்த்த), உசுல உதாரக்க (12 - புனித அந்தோனியார்), ரண்டிது நாராயண (11 - திரித்துவம்), தினுலக்க ராஜபக்ஷ (11 - தர்மராஜ) ஆகியோர் 10 ஓட்டங்களுக்கு மேல் பெற்றனர்.

பந்துவீச்சில் அணித் தலைவர் யுமல் எகோடகே (மாத்தளை கிறிஸ்து தேவாலய கல்லூரி) 30 ஓட்டங்களுக்கு 5 விக்கெட்களை வீழ்த்தினார்.

பதிலுக்கு துடுப்பெடுத்தாடிய தம்புள்ளை அணி 21.5 ஓவர்களில் சகல விக்கெட்களையும் இழந்து 65 ஓட்டங்களை மாத்திரம் பெற்று தோல்வி அடைந்தது.

திசாஸ் பண்டார (16 ஓட்டங்கள் - மாத்தளை சர்வதேச பாடசாலை), ரசிந்து ஆக்கர்ஷ (15 - சிலாபம் புனித மரியாள்), வித்துன் ரத்னகுமார (14 - மாத்தளை பௌத்த பாடசாலை) ஆகிய மூவரே இரட்டை இலக்க எண்ணிக்கைகளைப் பெற்றனர்.

பந்துவீச்சில் புனித அந்தோனியார் கல்லூரியின் வேகப்பந்துவீச்சாளர் ஷத்திர தெனுவன் 6 ஓவர்களில் 8 ஓட்டங்களை மாத்திரம் கொடுத்து 5 விக்கெட்களைக் கைப்பற்றினார்.

இந்த சுற்றுப் போட்டியின் முதல் இரண்டு நாட்களில் இதுவே பந்துவீச்சாளர் ஒருவரால் பதிவுசெய்யப்பட்ட அதிசிறந்த பந்துவீச்சுப் பெறுதியாகும்.