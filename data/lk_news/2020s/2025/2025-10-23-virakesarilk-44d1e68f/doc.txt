3ஆவது ஆசிய இளையோர் விளையாட்டு விழா: முப்பாய்ச்சல் பதக்கத்தை தவறவிட்டார் இலங்கை வீரர் சுதாரக்க

பஹ்ரெய்னில் நடைபெற்றுவரும் 3ஆவது ஆசிய இளையோர் விளையாட்டு விழாவில் வியாழக்கிழமை (23) ஆரம்பமான மெய்வல்லுநர் போட்டிகளில் ஆண்களுக்கான முப்பாய்ச்சிலில் அதீத முயற்சி எடுத்துக்கொண்ட சவிந்து சுதாரக்க துரதிர்ஷ்ட வசமாக 0.22 சென்றி மீற்றர்களால் பதக்கம் வெல்லத் தவறினார்.

அப் போட்டியில் முதலாவது முயற்சியில் 13.30 மீற்றர் தூரத்தைப் பதிவு செய்து 4ஆம் இடத்திலிருந்த சுதாரக்க அடுத்த முயற்சில் 14.03 மீற்றர் தூரம் பாய்ந்து 3ஆம் இடத்திற்கு முன்னேறினார்.

ஆனால், முதலிரு முயற்சிகளில் தகுதிநீக்கம் செய்யப்பட்ட கஸக்ஸ்தான் வீரர் க்ளெப் க்ளெப்பினின் தனது 3ஆவது முயற்சியில் 14.38 மீற்றர் தூரம் பாய்ந்து சுதாரக்கவை நான்காம் இடத்திற்கு பின்தள்ளினார்.

இதேவேளை சுதாரக்க தனது அடுத்த இரண்டு முயற்சிகளில் முறையே 14.04 மீற்றர், 14.06 மீற்றர் ஆகிய தூரங்களைப் பதிவு செய்து தொடர்ந்தும் நான்காம் இடத்தில் இருந்தார்.

சுதாரக்கவின் ஐந்தாவது முயற்சி தகுதி நீக்கம் செய்யப்பட்டது. கடைசி முயற்சியில் அவரால் 14.13 மீற்றர் தூரத்திற்கு பாய முடிந்தது.

அப் போட்டியில் சீன வீரர் ஆஓடி லீ (15.15 மீற்றர்) தங்கப் பதக்கத்தையும் உஸ்பெகிஸ்தான் வீரர் ஷக்ஸொட்பெக் கோல்முரோடோவ் (14.80 மீற்றர) வெள்ளிப் பதக்கத்தையும் கஸக்ஸ்தான் வீரர் க்ளெப் க்லெப்பினின் (14.38 மீற்றர்) வெண்கலப் பதக்கத்தையும் வென்றனர்.

ஆண்களுக்கான 400 மீற்றர் ஓட்டப் போட்டியின் இரண்டாவது தகுதிகாண் போட்டியில் பங்குபற்றிய இலங்கை வீரர் சானுக்க கொஸ்தா 47.79 செக்கன்களில் அப் போட்டியை நிறைவுசெய்து முதலாம் இடத்தைப் பெற்று இறுதிப் போட்டியில் பங்குபற்ற தகுதிபெற்றார்.

எவ்வாறாயினும் இரண்டு தகுதிகாண் சுற்றுகள் நிறைவில் வீரர்களுக்கான ஒட்டுமொத்த நிலையில் அவர் 3ஆம் இடத்தில் உள்ளார்.

பெண்களுக்கான 400 ஓட்டப் போட்டியின் முதலாவது தகுதிகாணில் பங்குபற்றிய சேனாதி தேவ்ஹர (59.92 செக்.) 6ஆவது இடத்தைப் பெற்று வெளியேறினார்.

பெண்களுக்கான 100 மீற்றர் ஓட்டப் போட்டியின் முதலாவது தகுதிகாண் சுற்றை 12.36 செக்கன்களில் நிறைவு செய்த தாரணி நிர்மினா அரை இறுதிக்கு முன்னேறி இருந்தார்.

எனினும் இரண்டாவது அரை இறுதிப் போட்டியை 12.37 செக்கன்களில் நிறைவு செய்த அவரால் 7ஆம் இடத்தையே பெற முடிந்தது.

எக்சிபிஷன் வேர்ல்ட் பஹ்ரெய்ன் மண்டபம் 9இல் நேற்று நடைபெற்ற முன்னோடி சுற்று குத்துச்சண்டைப் போட்டியில் பங்களாதேஷ் வீரர் மொஹமத் அலியை 3 - 2 என்ற புள்ளிகள் வித்தியாசத்தில் இலங்கை வீரர் ஜனிந்து தனஞ்சய வெற்றிகொண்டு அடுத்த சுற்றுக்கு முன்னேறினார்.

கடற்கரை கரப்பந்தாட்டத்தில் இலங்கை பெண்கள் அணி மலேசியாவிடமும் ஆண்கள் அணி இந்தோனேசியாவிடமும் தோல்வி அடைந்தன.