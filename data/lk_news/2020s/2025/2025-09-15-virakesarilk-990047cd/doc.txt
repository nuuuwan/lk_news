பெருந்தோட்டத்துறையில் முதலாவது நவீன முன்பள்ளி

பெருந்தோட்டத்துறையில் ஒரு புதிய வித்தியாசமான முயற்சியாக முதலாவது மாதிரி நவீன முன் பள்ளி ஒன்று உருவாக்கப்பட்டுள்ளது. பலரும் வியக்கும் வகையில் இதற்கான ஏற்பாடுகள் சம்பந்தப்பட்ட தரப்பினரால் முன்னெடுக்கப்பட்டுள்ளன.

மனித வாழ்வில் பிள்ளைப் பருவம் மிக முக்கியத்துவம் வாய்ந்ததொன்றாகக் கருதப்படுகின்றது. இந்தப் பருவத்திலேயே முக்கிய விருத்திகள் மேம்படுகின்றன. எனவே இதன் முக்கியத்துவத்தினை உணர்ந்து அனைவரும் இதில் கவனம் செலுத்தி பிள்ளைகளின் விருத்தி தொடர்பான செயற்பாடுகளுக்குத் துணை புரிவது மிகவும் அவசியமானதாகும்.

அந்த வகையில், முன்பள்ளிக் கல்வியானது பிள்ளைகளை ஆரம்பப் பாடசாலைகளுக்குச் செல்வதற்கு தயார் செய்கின்றது. முன்பள்ளியில் அவர்கள் பயிலும் விடயங்கள் ஆரம்பக் கல்வியை சீராகப் பயில்வதற்கு துணை செய்கின்றன.

இலங்கையில் பெருந்தோட்ட பிரதேசங்களில் பிள்ளைப்பருவக் கல்வியானது முறைமைப்படுத்தப்படாது காணப்படுகின்றது. பெரும்பாலான முன்பள்ளிகளில் அவற்றுக்குத் தேவையான அடிப்படையான வசதிகள் காணப்படுவதில்லை.

அந்தவகையில், ஒரு வரப்பிரசாதமாக இலங்கையில் பெருந்தோட்டத்துறையில் முதலாவது மாதிரி நவீன முன் பள்ளி ‘டீ கிட்ஸ்’ பெயரில்  (Tea Kids Hybrid Pre School) நுவரெலியா, பீட்று தோட்டம், மகாஸ்தோட்ட பிரிவில் திறந்து வைக்கப்பட்டுள்ளது.

பெருந்தோட்ட மனிதவள அபிவிருத்தி  நிதியம் (PHDT) மற்றும் களனி வெலி பெருந்தோட்ட நிறுவனம் ஆகியவற்றுடன் இணைந்து இந்த முன் பள்ளி திட்டம் முன்னெடுக்கப்பட்டுள்ளது.

இந்த நவீன முன் பள்ளி ஹேமாஸ் அவுட்ரீச் நிதியத்தின் அன்பளிப்பின் மூலமாக உருவாக்கப்பட்டமை குறிப்பிடத்தக்கது.

இலங்கையில் ஆரம்ப சிறுவர் கல்வியை மாற்றியமைப்பதில் தன்னை அர்ப்பணித்துள்ள ஹேமாஸ் அவுட்ரீச் அறக்கட்டளை , பெருந்தோட்டத்துறையில் தனது முதலாவது பியவர முன்பள்ளியை ஆரம்பித்துள்ளது.

தற்போது பியவர திட்டத்தினூடாக இலங்கையில 70 முன்பள்ளிகள் செயற்படுத்தப்படுகின்றன. பீட்று பெருந்தோட்ட முன்பள்ளி உள்ளடக்கப்பட்டுள்ளதனூடாக, தற்போது இந்த வலையமைப்பு 71 பாடசாலைகளாக உயர்ந்துள்ளன.

நவீன முன்பள்ளி பற்றி பெருந்தோட்ட மனிதவள அபிவிருத்தி நிதியத்தின் நுவரெலியா பிராந்திய பணிப்பாளர்  சி. தேவரஞ்சன் விளக்கமளிக்கையில்,

ஆரம்பத்தில் பெருந்தோட்டத்துறையில் சிறுவர்கள் பராமரிப்பு நிலையங்களாக “பிள்ளை மடுவம்”காணப்பட்டது. அதன்பின்னர், அது கிரச் (creche) மற்றும் பகல் நேர பராமரிப்பு மையமாக  (Day Care Centre) மாற்றமடைந்தது.

அதனை தொடர்ந்து, சிறுவர் அபிவிருத்தி நிலையம் (Child Development Centre) உருவானது. சிறுவர் அபிவிருத்தி நிலையம் என்பது, பொதுவாக குழந்தைப் பருவம் முதல் முன் பள்ளி வரை, பாதுகாப்பான, ஊக்கமளிக்கும் சூழலில் அவர்களின் சமூக, உணர்ச்சி, அறிவாற்றல் மற்றும் உடல் வளர்ச்சியை வளர்ப்பதில் கவனம் செலுத்தி, விரிவான முன்பள்ளி கல்வி மற்றும் பராமரிப்பை வழங்குகிறது.

பராமரிப்பு மாத்திரம் அல்லாமல் ஆசிரியர்களைக்கொண்டு முன்பள்ளியும் நடத்துவதற்கான சூழல், இந்த சிறுவர் அபிவிருத்தி நிலையங்களில் ஏற்படுத்திக்கொடுக்கப்பட்டது. பகல்நேர பராமரிப்பு மையம்  மற்றும் சிறுவர் அபிவிருத்தி நிலையம் ஓரளவு தரமானதாக இருந்தது.

ஆனால், பெற்றோர்கள் புதிய தலைமுறையாக மாற்றமடைந்து வருவதால் பிள்ளைகளுக்கு சிறந்த கல்வியை வழங்கும் முன்பள்ளி அவசியமான ஒன்றாக மாறியுள்ளது.  பெருந்தோட்ட மக்களின் தேவையை முன்னிறுத்தி இந்த மாதிரி நவீன முன்பள்ளி உருவாக்கப்பட்டுள்ளது.

இதனால், ஒரு வருடத்திற்கு 35 தொடக்கம் 50 வரையான சிறுவர் அபிவிருத்தி நிலையங்கள்  (Child Development Centre) மூடப்படுகின்றன. இதற்கு காரணம் பெற்றோர்கள் பிள்ளைகளுக்கு பாராமரிப்புடன் கூடிய சிறந்த கல்வி தேவை என நினைக்கின்றார்கள். இது ஒரு சிறந்த எண்ணம் வரவேற்கத்தக்கது. இவ்வாறு முன்பள்ளிகளை அபிவிருத்தி செய்வதால் பிள்ளைகளின் எதிர்காலம் சிறப்பாக அமையும் என்றார்.

பெருந்தோட்ட பிரதேசங்களில் 3 மாதத்திலிருந்து 5 வயதுடைய பிள்ளைகளுக்கு பாரமரிப்பும் 3 வயது முதல் 5 வயதுடைய பிள்ளைகளுக்கு முன்பள்ளி கல்வியும் தேவைப்படுகிறது.

அந்த வகையில், ஆரம்பப்பிள்ளைப் பருவத்தில் அறிவாற்றல் வளர்ச்சி (Cognitive Development in Early Childhood) என்பது ஒரு பிள்ளை சிந்தனை செய்தல், கற்றுக்கொள்ளல், பகுத்தறிதல், ஞாபகசக்தி மற்றும் பிரச்சினைகளைத் தீர்க்கும் திறனை வளர்ப்பதாகும், இது உலகத்தைப் பற்றிய ஆழமான புரிதலுக்கு வழிவகுக்கிறது.

இதனால் தான் நவீன முன் பள்ளி (Hybrid Pre School) கருத்திட்டத்தை பெருந்தோட்ட மனிதவள அபிவிருத்தி  நிதியம் (PHDT) முன்வைத்துள்ளது.

பெருந்தோட்டப் பகுதியில் ஒவ்வொரு வீடுகளுக்கும் சென்று முன்பள்ளி திட்டம் தொடர்பில்  1 மாதம் தெளிவுபடுத்தப்பட்டுள்ளது. முன்பள்ளியின் அவசியம் பற்றி அவர்களுடன் கலந்துரையாடப்பட்டுள்ளது.

மேம்படுத்தப்பட்ட கல்வித் திட்டம், அடிப்படை வசதியை மேம்படுத்தல் மற்றும் மாணவர்களுக்கு பாதுகாப்பான உகந்த கற்றல் சூழலை உருவாக்குதல் என்பன இந்த திட்டத்தின் முக்கிய கூறுகளாக உள்ளது.

இந்த முன்பள்ளி திட்டத்திற்கு, ஹேலிஸ் பெருந்தோட்ட நிறுவனத்தின் முகாமைத்துவப் பணிப்பாளர் கலாநிதி ரொஷான் ராஜதுரை , களனிவெளி பெருந்தோட்ட நிறுவனம் முகாமைத்துவ நிறைவேற்று பணிப்பாளர்  செனக்க அலுவத்தேகம, களனிவெளி பெருந்தோட்ட நிறுவனம் பணிப்பாளர் திலும் பத்திரன, பீட்று தோட்ட பொது முகாமையாளர் இரோஷன் பீரிஸ் மற்றும்  பெருந்தோட்ட மனிதவள அபிவிருத்தி நிதியத்தின் பொது அத்தியட்சகர் லால் பெரேரா, பெருந்தோட்ட மனிதவள அபிவிருத்தி நிதியத்தின் நுவரெலியா பிராந்திய அத்தியட்சகர்  சி. தேவரஞ்சன் ஆகியோர் பங்களிப்பு செய்துள்ளனர்.

அத்துடன், பெரும் பங்களிப்பை ஹேமாஸ் அவுட்ரீச் அறக்கட்டளையின் தலைவர் அப்பாஸ் எசுஃபாலி, ஹேமாஸ் அவுட்ரீச் அறக்கட்டளையின் நிர்வாக பணிப்பாளர் ஷிரோமி மசகோரல ஆகியோர் பங்களிப்பு செய்துள்ளனர் என சி. தேவரஞ்சன் தெரிவித்தார்.

பிள்ளைகளுக்கு வகுப்பறை கற்றல் நடவடிக்கைகளையும் அதேவேளை இணைய வழி கற்றல் செயற்பாடுகளையும் முன்னெடுக்கும் கலப்பு கற்றல் செயன்முறைகளை  அறிமுகப்படுத்தும் முன் பள்ளியாக விளங்கவுள்ளது.

புதிதாக நிறுவப்பட்ட முன்பள்ளியினூடாக, பெருந்தோட்ட பிரதேசங்களில் வாழும் குடும்பங்களைச் சேர்ந்த 50 பிள்ளைகளுக்கு தரமான முன்பள்ளி கல்வி மற்றும் அரவணைப்பை பெற்றுக் கொள்வதற்கு வாய்ப்பு வழங்கப்பட்டு, உள்ளடக்கமான சூழலில் தம்மை மேம்படுத்திக் கொள்ள வசதி ஏற்படுத்தப்பட்டுள்ளது.

பின்தங்கிய சமூகங்களின் பிள்ளைகளுக்கு வாய்ப்பை வழங்குவதனூடாக, இந்த மையத்தினால் தொடர்ந்தும், கல்விசார் பாகுபாடுகளை இல்லாமல் செய்வது மற்றும் ஒவ்வொரு பிள்ளையினதும் எதிர்காலங்களை கட்டியெழுப்புவது போன்றன தொடர்பான செயற்பாடுகள் முன்னெடுக்கப்படுகின்றன.

இந்த முன்பள்ளி   கற்றல்-கற்பித்தல் மண்டபம், வெளிப்புற விளையாட்டு இடம், அசிரியர்களுக்கான அறைகள், சாதனங்கள், சிறுவர்களுக்கான கழிப்பறைகள், நீர் மற்றும் மின்சார வசதிகளை  தன்னகத்தே கொண்டு அமைந்துள்ளது.

எங்கள் பகுதியில் முன்பள்ளி ஒன்று ஆரம்பித்து வைத்திருப்பது மிகவும் மகிழ்ச்சி அளிக்கிறது. இந்த பாடசாலையில் எனது மகள் படிக்கின்றாள். இதற்கு முன்னர் முன்பள்ளிக்கு நாங்கள் தூர பகுதிகளுக்கு அழைத்து சென்றோம். இப்போது அந்த சிரமம், செலவு குறைந்துள்ளது என்றார்.

இந்த முன்பள்ளிக்கு தற்போது இரண்டு ஆசிரியர்கள் உள்ளனர். இவர்கள் இருவரும் முன் அனுபவம் உள்ளவர்கள். அத்துடன்,  அந்த பகுதியிலேயே பிறந்து வளர்த்த தோட்ட தொழிலாளர்களின் பிள்ளைகள்.  இவர்கள் நேர்முக பரீட்சைக்கு பின்னரே தெரிவு செய்யப்பட்டுள்ளார்கள்.

"சிறுவர்  மனிதரின் தந்தை"  எனும் சொற்றொடர் ஒரு சிறுவர்  சிறுவராக இருக்கும் போது என்ன குணநலன்களை கொண்டு வளர்கிறார்களோ அதே குணநலன்களை பெரிய மனிதன் ஆன பிறகும் கொண்டு இருப்பார்கள் என்பதை குறிக்கிறது.

எனவே, பெருந்தோட்டத்துறையில் இவ்வாறான முன்பள்ளிகள் பல உருவாகுவதற்கு அரசாங்கமும், பெருந்தோட்ட மற்றும் சமூக உட்கட்டமைப்பு அமைச்சு  ஆதரவு வழங்க வேண்டும்.