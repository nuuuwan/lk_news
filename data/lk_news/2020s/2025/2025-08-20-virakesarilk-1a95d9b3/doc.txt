10 ஆயிரம் இலங்கையர்களுக்கு தாய்லாந்தில் தொழில்வாய்ப்பு !

கம்போடியாவுடன் ஏற்பட்ட எல்லை மோதல்கள் காரணமாக தொழிலாளர் பற்றாக்குறை ஏற்பட்டதையடுத்து, அந்த இடைவெளியை நிரப்புவதற்காக இலங்கையிலிருந்து 10 ஆயிரம் தொழிலாளர்களை பணிக்கமர்த்த தாய்லாந்து அமைச்சரவை அனுமதியளித்துள்ளது.

தாய்லாந்து மற்றும் கம்போடியாவிற்கு இடையே அண்மையில் இடம்பெற்ற எல்லை மோதல்களில் ஆயிரக்கணக்கான கம்போடிய தொழிலாளர்கள் தங்கள் நாட்டிற்குத் திரும்பியதால், தாய்லாந்தில் பல்வேறு துறைகளில் கடுமையான தொழிலாளர் பற்றாக்குறை ஏற்பட்டுள்ளது.

தாய்லாந்தில் தற்போது விவசாயம், கட்டுமானம் மற்றும் உற்பத்தி போன்ற துறைகளில் தொழிலாளர்கள் பற்றாக்குறை அதிகமாக காணப்படுகின்றது.

இந்நிலையில், இலங்கையிலிருந்து தொழிலாளர்களை பணிக்கமர்த்தும் திட்டத்திற்கு அமைச்சரவை அனுமதி அளித்துள்ளதாக தாய்லாந்து தொழில்  அமைச்சர் பொங்கவின் அறிவித்துள்ளார்.

இதுவரை 30,000க்கும் மேற்பட்ட இலங்கை தொழிலாளர்கள் வேலைக்கு விண்ணப்பித்துள்ளதாகவும், அவர்களில் முதல் கட்டமாக 10,000 பேர் விரைவில் தாய்லாந்தில் வேலைகளுகளுக்கு இணைத்துக்கொள்ளப்படுவார்கள் என்றும் தாய்லாந்து தொழில்  அமைச்சர் தெரிவித்துள்ளார்.

இதேவேளை, இந்த பணிக்கமர்த்தல், கம்போடிய தொழிலாளர்கள் தங்களது நாட்டுக்கு திரும்புவதால் ஏற்பட்ட உடனடி பற்றாக்குறையை நிவர்த்தி செய்வதுடன், தாய்லாந்தில் அதிகரித்து வரும் வயதான மக்கள் தொகை மற்றும் குறைந்து வரும் உள்நாட்டு தொழிலாளர்களின் எண்ணிக்கை ஆகிய நீண்டகால சவால்களையும் சமாளிக்க உதவும் என எதிர்பார்க்கப்படுகிறது.

அத்துடன் இலங்கை மட்டுமல்லாமல், நேபாளம், பங்களாதேஷ், இந்தோனேசியா மற்றும் பிலிப்பைன்ஸ் போன்ற பிற நாடுகளிலிருந்தும் தொழிலாளர்களை பணிக்கமர்த்துவதற்கான திட்டங்களையும் தாய்லாந்து பரிசீலித்து வருகின்றமை குறிப்பிடத்தக்கது.