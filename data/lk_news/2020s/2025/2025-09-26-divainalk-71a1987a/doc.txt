ගෝලීය හෙළ වෙදකම රැකගැනීමේ පුනරුද පදනමේ වාර්ෂික සම්මේලනය BMICH හිදී

බණ්ඩාරනායක සම්මන්ත්‍රණ ශාලාවේ ටියුලිප් ශාලවේදී “සෙත්සඳ වෛකල්පිත ස්වාභාවික විශ්වවිද්‍යාලය” එහි ඇකඩමිය, ජාතික ශ්‍රී ලංකා වෛකල්පිත වෛද්‍ය සභාව සහ “ගෝලීය හෙළ වෙදකම රැකගැනීමේ පුනරුද පදනම” යන ආයතනවල වාර්ෂික සම්මේලනය පසුගිය 7දා උත්කර්ෂවත් අන්දමින් පැවැත්විණි. වෛකල්පිත විශ්වවිද්‍යාලයේ කුලපති මහාචාර්ය එස්.එච්. පෙරේරා සහ එම ආයතනවල සභාපති වෛකල්පිත වෛද්‍ය විරාජිත් බණ්ඩාර මහතා මෙන්ම ලේඛකාධිකාරි සහ ප්‍රධාන ලේකම් වෛකල්පිත වෛද්‍ය රුවන් වීරරත්න යන මහත්වරුන්ගේ ප්‍රධානත්වයෙන් පැවති උළෙලේ ප්‍රධාන ආරාධිතයා වූයේ, මහාචාර්ය දයාරෝහණ අතුකෝරල මහතාය. තවද පාර්ලිමේන්තු මන්ත්‍රී චන්දන හෙට්ටිආරච්චි මහතා ද ඊට සහභාගි විය. උළෙල ආරම්භ කරමින් එහි වැඩම කළ බංග්ලාදේශ ස්වාමීන් වහන්සේලා විසින් පිරිස පන්සිල්හි පිහිටුවන ලදී. උළෙලේ ආරාධිත දේශකයන් වූයේ, මහාචාර්ය දයාරෝහණ අතුකෝරල, සෞඛ්‍ය අමාත්‍යාංශ හිටපු ලේකම්වරයකු මෙන්ම ශ්‍රී ලංකා රක්ෂණ සංස්ථාවේ හිටපු සභාපතිවරයකු වූ ආචාර්ය කේ.ඒ.එස්. කීරගල, තාරකා විද්‍යාඥ ආචාර්ය අනුර සී. පෙරේරා, කොළඹ මහෙස්ත්‍රාත් සංකීර්ණයේ හිටපු ලේකම් ජ්‍යෙෂ්ඨ නීතිඥ තිසර චාමර සහ කථිකාචාර්ය ප්‍රියන්ත දයාරත්න යන මහත්වරුය.

එහිදී වෛකල්පිත විශ්වවිද්‍යාලය ඇතුළු ආයතනවල සිසුන්ට සහතික ලබාදීම එහි කුලපති මහාචාර්ය එස්.එච්. පෙරේරා මහතාගේ ප්‍රධානත්වයෙන් සිදුවිය. ගෝලීය හෙළ වෙදකම රැකගැනීමේ පුනරුද පදනම විසින් ප්‍රදානය කළ ගෞරව නාම සහ සෙසු සහතික ලබාදීම මහාචාර්ය දයාරෝහණ අතුකෝරල, මහාචාර්ය එස්.එච්. පෙරේරා, කථිකාර්ය ප්‍රියන්ත දයාරත්න, පාර්ලිමේන්තු මන්ත්‍රී චන්දන හෙට්ටිආරච්චි, වෛද්‍ය විරාජිත් බණ්ඩාර හා වෛද්‍ය රුවන් වීරරත්න යන මහත්වරුන් සහ කථිකාචාර්ය මඩුල්ල අතින් සිදුවිය. එහිදී ප්‍රවීණ රංගන ශිල්පී ජයසේකර අපොන්සු සම්මානයට පාත්‍රවූ අයුරු මෙහි දැක්වේ.