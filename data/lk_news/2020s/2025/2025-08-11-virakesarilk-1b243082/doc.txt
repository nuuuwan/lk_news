பெரும் விபத்து அபாயத்தில் மருதங்கேணி - புதுக்காடு பிரதான வீதி!

வடமராட்சி கிழக்கு மற்றும் பச்சிலைப்பள்ளி பகுதி மக்களின் பிரதான போக்குவரத்துப் பாதையான மருதங்கேணி - புதுக்காடு வீதி, சட்டவிரோத மண் அகழ்வு மற்றும் அதன் விளைவுகளால் பெரும் விபத்து அபாயத்தை எதிர்கொண்டுள்ளது.

சட்டவிரோத மணல் கடத்தல் கும்பல் ஒன்று, வவுனியா மற்றும் யாழ்ப்பாணம் போன்ற பகுதிகளுக்கு மண்ணை விற்பனை செய்வதற்காக இந்த வீதியையே பிரதானமாகப் பயன்படுத்தி வருகிறது. கடந்த சில நாட்களாக வீதியோரம் அதிகளவில் குவிக்கப்பட்டிருந்த மணல், நேற்றைய தினம் பெய்த கனமழையின் போது மேலும் அதிகரித்துள்ளது.

இதனைக் கண்ட பிரதேச மக்கள் உடனடியாக விசேட அதிரடிப்படையினருக்கு தகவல் அளித்துள்ளனர். பொலிஸார் மற்றும் விசேட அதிரடிப்படையினர் அப்பகுதியை முற்றுகையிட வருவதை அறிந்த மணல் மாஃபியாக்கள், தாம் ஏற்றிச் சென்ற அனுமதியற்ற மண்ணை வீதியோரங்களில் கொட்டிவிட்டுச் சென்றுள்ளனர்.

இதனால், இன்று காலை நிலவரப்படி, சுமார் மூன்று டிப்பர்களுக்கு மேலான மணல் வீதியின் ஓரங்களில் பரவிக் காணப்படுகிறது. இது வாகன ஓட்டிகளுக்கு பெரும் இடையூறாக இருப்பதோடு, வாகனங்கள் சறுக்கி விபத்துக்குள்ளாகும் அபாயத்தையும் அதிகரித்துள்ளது. இன்று காலை சில சிறிய விபத்துக்கள் ஏற்கனவே பதிவாகியுள்ளதாக அப்பகுதி மக்கள் தெரிவிக்கின்றனர்.

தற்போது, வீதியோரத்தில் கொட்டப்பட்டுள்ள மண்ணை அகற்றும் பணிகளை கிளிநொச்சி வீதி அபிவிருத்தி அதிகார சபையினர் மேற்கொண்டு வருகின்றனர். சட்டவிரோத மணல் கடத்தல் தொடர்பில் உரிய அதிகாரிகள் அவசர கவனம் செலுத்த வேண்டும் என மக்கள் கோரிக்கை விடுத்துள்ளனர்.