சட்டவிரோதமாக கொண்டுவரப்பட்ட பெருந்தொகையான பீடி இலைகளுடன் இருவர் கைது !

கற்பிட்டி - துடாவ கடற் பகுதியில், கடற்படையினர் நடத்திய விசேட தேடுதல் நடவடிக்கையின் போது, சட்டவிரோதமாக நாட்டிற்கு கொண்டு வர முயன்ற சுமார் 405 கிலோகிராம் பீடி இலைகள் மற்றும் ஒரு டிங்கி படகுடன் இரண்டு சந்தேக நபர்களை கடற்படையினர் கைதுசெய்துள்ளனர்.

கடல் வழியூடாக கடத்தல் உள்ளிட்ட சட்டவிரோத நடவடிக்கைகளை எதிர்த்து நாட்டைச் சுற்றியுள்ள கடல் மற்றும் கடற்கரைகளை உள்ளடக்கி கடற்படை வழக்கமான சோதனை மற்றும் தேடுதல் நடவடிக்கைகளை மேற்கொண்டு வருகின்றது.

அதன்படி, கடந்த 3 ஆம் திகதி இரவு கற்பிட்டிக்கு அருகிலுள்ள கடல் பகுதியில், வடமேல் கடற்படை கட்டளையின் இலங்கை கடற்படை கப்பல் நடத்திய இந்த விசேட தேடுதல் நடவடிக்கையின் போது, சந்தேகத்திற்கிடமான டிங்கி (01) படகு சோதனை செய்யப்பட்டது.

இந்த நடவடிக்கையின் போது, சட்டவிரோதமாக நாட்டிற்கு கொண்டு வரப்பட்ட சுமார் 405 கிலோகிராம் நிறையுடைய பீடி இலைகள் மற்றும் டிங்கி படகுடன் இரு  சந்தேக நபர்களை  கடற்படையினர் கைதுசெய்தனர்.

மேலும், இந்த நடவடிக்கையின் போது கடற்படையினரால் கைதுசெய்யப்பட்ட சந்தேக நபர்கள் கற்பிட்டி - முகத்துவாரம் மற்றும் பள்ளிவாசல்துறை பகுதிகளைச் சேர்ந்தவர்கள் என அடையாளம் காணப்பட்டுள்ளனர்.

டிங்கி படகு மற்றும் பீடி இலைகளுடன் சந்தேக நபர்கள் இருவரையும் மேலதிக சட்ட நடவடிக்கைகளுக்காக புத்தளம் மதுவரி திணைக்கள விசேடப் பிரிவிடம் கடற்படையினர் ஒப்படைத்துள்ளனர்