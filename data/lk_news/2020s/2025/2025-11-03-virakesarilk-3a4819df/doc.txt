வடமாகாணத்தில் இருந்து முஸ்லிம்கள் வெளியேற்றத்துக்கு பிறகு கடந்துவிட்ட 35 வருடங்கள் - 1

மன்னார்தீவு முஸ்லிம்களின் பரிதாபத்துக்குரிய அவலம் இதுவாக இருந்தது என்றால் மன்னார் மாவட்டத்தின் பிரதான நிலப்பரப்பில் முஸ்லிம்களின் நிலைவரம் அதேயளவுக்கு துயர்மிகுந்ததாக இருந்தது. முஸ்லிம்களை பெரும்பான்மையாகக் கொண்ட முசலி உதவி அரசாங்க அதிபர் பிரிவைச் சேர்ந்த முஸ்லிம்களும் விடத்தல்தீவு, பெரியமடு, சன்னார், முருங்கன், வட்டக்கண்டல், பரப்பான்கண்டல், போன்ற ஏனைய பகுதிகளில் வாழ்ந்த முஸ்லிம்களும் அவர்களது வாகனங்கள், சைக்கிள்கள், எரிபொருட்கள், மற்றும் மின்னியல் பொருட்கள் எல்லாவற்றையும் பள்ளிவாசலில் அல்லது உள்ளூர் பாடசாலையில் ஒப்படைக்குமாறு அக்டோபர் 25 ஆம் திகதி விடுதலை புலிகளினால் உத்தரவிடப்பட்டனர்.