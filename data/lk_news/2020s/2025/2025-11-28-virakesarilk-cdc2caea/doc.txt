அனர்த்தக் காலநிலைக்கு மக்கள் பாதுகாப்பு; ஒத்துழைப்பு வழங்க வேண்டும் – நாமல் ராஜபக்ஷ

நாட்டில் நிலவும்  சீரற்ற காலநிலையால் தற்போது ஏற்பட்டுள்ள அனர்த்த நிலைமைகளில் இருந்து மக்களை பாதுகாப்பதற்காக அரசாங்கம் முன்னெடுக்கும் வேலைத்திட்டங்களுக்கு முழுமையான ஒத்துழைப்பு வழங்குவோம். அதிகாரிகள் மீது குற்றஞ்சாட்டிக் கொண்டு பாராளுமன்றத்துக்குள் இருக்க வேண்டாம் . ஊர்களுக்கு செல்லுங்களென ஸ்ரீ லங்கா பொதுஜன பெரமுனவின் பாராளுமன்ற உறுப்பினர் நாமல் ராஜபக்ஷ தெரிவித்தார்.

பாராளுமன்றத்தில் வியாழக்கிழமை (27) நடைபெற்ற 2026 வரவு செலவுத் திட்டத்தின் கமத்தொழில், கால்நடை வளங்கள், காணி மற்றும் நீர்பாசன அமைச்சுக்கான  நிதி ஒதுக்கீடு மீதான குழுநிலை விவாதத்தில் உரையாற்றும் போது மேற்கண்டவாறு குறிப்பிட்டார்.

நாட்டில் நிலவும் சீரற்ற காலநிலையால்  ஏற்பட்ட உயிரிழப்புகளுக்கு  எமது அனுதாபங்களை தெரிவித்துக்கொள்கின்றோம். அரசாங்கம் என்ற வகையில் அனர்த்த நிலைமைகள் தொடர்பில் நடவடிக்கைகளை முன்னெடுக்க வேண்டும். அத்துடன் அரசியலை ஒருபுறம் வைத்துவிட்டு கட்சி பேதமின்றி இந்த நேரத்தில் எங்களால் வழங்கக்கூடிய ஒத்துழைப்புகளை நாங்கள் வழங்க தயாராக இருக்கின்றோம்.

இதேவேளை முப்படையினர்,மாவட்ட, பிரதேச செயலாளர்கள் உள்ளிட்ட அரச உத்தியோகத்தர்கள் உள்ளிட்ட சகல அதிகாரிகளும் முன்னெடுக்கும் நடவடிக்கைகளையும் நாங்கள் கௌரவிக்கின்றோம். எதிர்வரும் நாட்களில் இந்த நிலைமை தொடர்பில் அரசாங்கம் அவதானத்துடன் இருக்க வேண்டும்.

தற்போதைய நிலைமையில் அபாய பிரதேசங்கள் பல இருக்கின்றன. இங்கு மக்களின் உயிர்களை பாதுகாக்க அரசாங்கம் உரிய வேலைத்திட்டங்களை முன்னெடுக்க வேண்டும். மண்சரிவு மற்றும்  வெள்ளம் காரணமாக தற்போது விவசாயத்துறைக்கும் பாதிப்புகள் ஏற்பட்டுள்ளன. இது தொடர்பிலும் கவனம் செலுத்த வேண்டும்.

தற்போது நாட்டில் ஏற்பட்டுள்ள நிலைமையில் ஆளும் கட்சி மற்றும் எதிர்க்கட்சி பாராளுமன்ற உறுப்பினர்கள் தமது பிரதேசங்களிலேயே இருக்க வேண்டும். பாராளுமன்றத்தை ஒத்திவைத்தாவது மாவட்ட, பிரதேச அபிவிருத்தி குழு தலைவர்களை ஊர்களுக்கு அனுப்பி வையுங்கள்.

அதிகாரிகள் மீது சுமத்தி விட்டு இங்கு இருக்க வேண்டாம். அங்கு சென்று நிலைமைகளை ஆராய்ந்து உரிய நடவடிக்கைகளை முன்னெடுங்கள் அவ்வாறு இல்லாமல் வெள்ளம் வழிந்தோடிய பின்னர் அங்கு போய் பலனில்லை என்றார்.