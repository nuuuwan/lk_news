මිද්දෙණියේ ඉඩමෙන් පොලිස් නිලධාරීන් රාජකාරි සඳහා භාවිතා කරන උපාංග හමුවෙයි

අයිස් මත්ද්‍රව්‍ය නිෂ්පාදනයට ගෙන්වූ රසායන ද්‍රව්‍ය සොයාගත් මිද්දෙණිය ප්‍රදේශයේ ඉඩමෙන් පොලිස් නිලධාරීන් ක්ෂේත්‍ර රාජකාරි සඳහා භාවිතා කරන උපාංග හමුවූ බව පොලීසිය පවසයි.

මිද්දෙණිය පොලිස් ස්ථානයේ නිලධාරීන් විසින් අද (08) එම ඉඩමේ සිදුකළ සෝදිසිකිරීම් සහ කැණීම් මගින් වළදමා තිබූ මෙම උපාංග හමුව තිබුණි.

එහිදී පොලිස් ක්‍රීඩා ඇදුම්, පොලිස් නිලධාරීන් ක්ෂේත්‍ර රාජකාරි සඳහා භාවිතා කරන උපාංග සහ පොලිස් නිල අදුමට සමාන රෙදි පීළි ‌ආයිත්තම් හමුවී වු බව පොලීසිය පවසයි.

මිද්දෙණිය‌ පොලිස් ස්ථානය මෙම හමුවූ දෑ පොලිස් ස්ථානය භාරයට ගෙන ඇති අතර ඒ් සම්බන්ධ වැඩිදුර විමර්ශන ආරම්භකිරීමට නියමිතය.

ඉන්දුනීසියාවේදී අත්අඩංගුවට ගෙන අගෝස්තු 30 වන දින මෙරටට ගෙනා සංවිධානාත්මක අපරාධ කල්ලි සාමාජිකයින් ලෙස හඳුනාගත් සැකකරුවන් පස්දෙනා සම්බන්ධව බස්නාහිර පළාත් උතුර අපරාධ කොට්ඨාසය විසින් සිදුකරන විමර්ශන මගින් අයිස් මත්ද්‍රව්‍ය මෙරට නිෂ්පාදනය කිරීම සඳහා ආනයනය කරන ලද රසායනික අමුද්‍රව්‍ය තොගයක් වලදමා තිබෙන මිද්දෙණිය තලාව දකුණ ප්‍රදේශයේ ඉඩමක් සම්බන්ධව අනාවරණය විය.

එම ඉඩමේ එවැනි රසායනද්‍රව්‍ය තොගයක් තිබී සොයාගෙන පරීක්ෂණ කටයුතු ආරම්භ කළේය.

ඒ අතරතුර සෝදිසි කිරීම් සිදුකළ පොලිස් විශේෂ කාර්ය බළකා කඳවුරේ නිලධාරීන් කණ්ඩායමක් එම ඉඩමේ තිබී ජීව අත්බෝම්බ 5ක්, T- 56 අවියට යොදන ජීව පතරොම් 17ක්, බෝර12 වර්ගයේ ජීව පතරොම් 2ක් සහ හිස් පතරොම් කොපුවක් 2025.09.06 වන දින සොයාගෙන තිබුණි.

මිද්දෙණිය පොලිස් ස්ථානයේ නිලධාරීන් 2025.09.08 වන අද දින එම ඉඩමේ සිදුකළ සෝදිසිකිරීම් සහ කැණීම් මගින් වළදමා තිබූ පොලිස් ක්‍රීඩා ඇදුම්, පොලිස් නිලධාරීන් ක්ෂේත්‍ර රාජකාරි සඳහා භාවිතා කරන උපාංග සහ පොලිස් නිල අදුමට සමාන රෙදි පීළි ‌ආයිත්තම් හමුවී තිබේ.