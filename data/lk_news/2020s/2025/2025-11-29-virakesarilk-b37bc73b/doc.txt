நடிகர் துல்கர் சல்மான்  நடிக்கும் 'ஐ அம் கேம்' பட அப்டேட்ஸ்

மலையாள திரையுலகின் முன்னணி நட்சத்திர நடிகரும், பான் இந்திய நடிகருமான துல்கர் சல்மான் கதையின் நாயகனாக முதன்மையான வேடத்தில் நடித்திருக்கும் ' ஐ அம் கேம்' எனும் திரைப்படத்தில் அவருடைய கதாபாத்திர தோற்றப் பார்வையை படக்குழுவினர் வெளியிட்டுள்ளனர்.

இயக்குநர் நவாஸ் ஹிதாயத் இயக்கத்தில் உருவாகி வரும் 'ஐ அம் கேம்' எனும் திரைப்படத்தில் துல்கர் சல்மான், அண்டனி வர்கீஸ், மிஷ்கின், கதிர், பார்த் திவாரி,  சம்யுக்தா விஸ்வநாதன் உள்ளிட்ட பலர் நடிக்கிறார்கள். ஜிம்ஷி காலித் ஒளிப்பதிவு செய்து வரும் இந்த திரைப்படத்திற்கு ஜேக்ஸ் பிஜாய் இசையமைக்கிறார். எக்சன் திரில்லராக தயாராகி வரும் இந்த திரைப்படத்தை வேபரர் ஃபிலிம்ஸ் நிறுவனம் சார்பில் தயாரிப்பாளர்கள் துல்கர் சல்மான் மற்றும் ஜோம் வர்கீஸ் ஆகியோர் இணைந்து தயாரிக்கிறார்கள்.

இப்படத்தின் படப்பிடிப்பு விறுவிறுப்பாக நடைபெற்று வருகிறது. இப்படத்தின் ஏனைய கதாபாத்திரத்தின் தோற்ற பார்வைகளை படக் குழுவினர் ஏற்கனவே வெளியிட்ட நிலையில்.. தற்போது துல்கர் சல்மான் நடிப்பில் தயாராகி வரும் 40 ஆவது படமான 'ஐ அம் கேம் ' எனும் இந்த திரைப்படத்தில் அவர் ஏற்றிருக்கும் கதாபாத்திர தோற்றப் பார்வையை படக் குழுவினர் வெளியிட்டுள்ளனர். இதில் அவர் நவீன நாகரிக உடையுடன் கையில் ஆயுதமேந்தி தோன்றுவது... படத்தை பற்றிய எதிர்பார்ப்பை அதிகரித்திருக்கிறது.

இதனிடையே துல்கர் சல்மான் நடிப்பில் வெளியான 'காந்தா' எனும் திரைப்படத்தில் துல்கர் சல்மானின் நடிப்பு பாராட்டைப் பெற்றாலும்... படம் கலவையான விமர்சனங்களை பெற்று, வணிக ரீதியாக பாரிய வெற்றியை பெறவில்லை என்பது குறிப்பிடத்தக்கது.