நாட்டின் வெவ்வேறு பகுதிகளில் இடம்பெற்ற விபத்துக்கள்; இருவர் பலி

நாட்டின் இருவேறு பகுதிகளில் இடம்பெற்ற வாகன விபத்துக்களில் நேற்று (20) இருவர் உயிரிழந்துள்ளனர்.

அதன்படி, கெஸ்பாவ பொலிஸ் பிரிவுக்குட்பட்ட கெஸ்பாவ - பண்டாரகம வீதியில் ஆயுர்வேத சந்திக்கு அருகில், இடம்பெற்ற வீதிவிபத்தில் ஒருவர் உயிரிழந்துள்ளார்.

கெஸ்பாவவிலிருந்து பண்டாரகம நோக்கிச் சென்ற முச்சக்கரவண்டி, வீதியைக் கடக்க முற்பட்ட பாதசாரி மீது மோதியதில் இந்த விபத்து இடம்பெற்றுள்ளது.

விபத்தில் காயமடைந்த பாதசாரி களுபோவில வைத்தியசாலையில் அனுமதிக்கப்பட்டதன் பின்னர் சிகிச்சை பலனின்றி உயிரிழந்துள்ளார்.

இதேவேளை, தம்பலகாமம் பொலிஸ் பிரிவுக்குட்பட்ட திருகோணமலை -அம்பேபுஸ்ஸ வீதியில் பாலம்பத்தார் பாலத்திற்கு அருகில், இடம்பெற்ற வாகன விபத்தில் ஒருவர் உயிரிழந்துள்ளார்.

திருகோணமலையிலிருந்து கந்தளாய் நோக்கிச் சென்ற தனியார் பஸ்ஸில்; மிதி பலகையில் இருந்து தவறி வீழ்ந்தமையால் இந்த விபத்து இடம்பெற்றதாக தெரிவிக்கப்படுகிறது.

சடலம் தம்பலகாமம் வைத்தியசாலையின் பிரேத அறையில் வைக்கப்பட்டுள்ளதுடன், பஸ்ஸின் சாரதி கைது செய்யப்பட்டுள்ளார்.