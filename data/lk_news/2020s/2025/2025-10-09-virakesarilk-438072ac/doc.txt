பாதாள உலக கும்பலைச் சேர்ந்தவர்கள் தடுத்து வைக்கப்பட்டுள்ள சிறைக்கூண்டுகளில் இருந்து கையடக்கத் தொலைபேசிகள் கைப்பற்றல்

பூஸா உயர் பாதுகாப்பு சிறைச்சாலையில் இன்று வியாழக்கிழமை (09) மேஙற்கொள்ளப்பட்ட விசேட சோதனை நடவடிக்கையின் போது  29 கையடக்கத் தொலைபேசிகள் கைப்பற்றப்பட்டதாக சிறைச்சாலை ஊடகப் பேச்சாளர் ஜகத் வீரசிங்க தெரிவித்துள்ளார்.

பூஸா உயர் பாதுகாப்பு சிறைச்சாலையில் இன்று காலை பொலிஸ் விசேட அதிரடிப்படையினரால் விசேட சோதனை நடவடிக்கை மேற்கொள்ளப்பட்டது.

இதன்போது, சிறைச்சாலையில் தடுத்து வைக்கப்பட்டுள்ள பாதாள உலக கும்பலைச் சேர்ந்த கைதிகளின் சிறைக்கூண்டுகளில் இருந்து 29 கையடக்கத் தொலைபேசிகள் கைப்பற்றப்பட்டுள்ளன.

பாதாள உலக கும்பலைச் சேர்ந்த “தெமட்டகொடை சமிந்த”,  “வெலே சுதா” மற்றும் “மிதிகம ருவன்” ஆகியோர் தடுத்து வைக்கப்பட்டுள்ள சிறைக்கூண்டுகளில் இருந்து 29 கையடக்கத் தொலைபேசிகள், 30 சிம் அட்டைகள் மற்றும் 35 சார்ஜர்கள் என்பன கைப்பற்றப்பட்டுள்ளன.

இது தொடர்பான மேலதிக விசாரணைகளை சிறைச்சாலை அதிகாரிகள் மேற்கொண்டு வருகின்றனர் என சிறைச்சாலை ஊடகப் பேச்சாளர் தெரிவித்துள்ளார்.