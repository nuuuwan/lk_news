நாடளாவிய ரீதியில் இடம்பெற்ற வாகன விபத்துக்களில் ஐவர் உயிரிழப்பு!

நாடளாவிய ரீதியில் நேற்று சனிக்கிழமை (04) இடம்பெற்ற வாகன விபத்துக்களில் ஐவர் உயிரிழந்துள்ளதாக பொலிஸார்  தெரிவித்துள்ளனர்.

எம்பிலிப்பிட்டிய, ஆனமடுவ, பொத்துஹெர, கட்டுவன மற்றும் நிட்டம்புவ ஆகிய பொலிஸ் பிரிவுகளில் மேற்படி விபத்துக்கள் இடம்பெற்றுள்ளன.

இரத்தினபுரி - எம்பிலிபிட்டிய பிரதான வீதியில், உடவளவையிலிருந்து எம்பிலிப்பிட்டிய நோக்கி பயணித்த பஸ் ஒன்று பஸ் தரிப்பிடத்தில் நிறுத்தி பயணிகளை ஏற்றிய போது பெண் பயணி ஒருவர் பஸ்ஸின் பின் சக்கரத்தில் சிக்கி விபத்துக்குள்ளாகியுள்ளார்.

விபத்தில் காயமடைந்த பெண் பயணி எம்பிலிபிட்டிய வைத்தியசாலையில் அனுமதிக்கப்பட்ட போது உயிரிழந்துள்ளதாக தெரிவிக்கப்படுகின்றது.

ஆனமடுவ, ஆதிகம - கிரியன்கல்லிய வீதியில் கட்டுவ பகுதியில், ஆதிகமவிலிருந்து கிரியன்கல்லிய நோக்கி பயணித்த மோட்டார் சைக்கிள், ஓட்டுநரின் கட்டுப்பாட்டை இழந்து வீதியோரம் நடந்து சென்ற பாதசாரி மீது மோதியுள்ளது.

விபத்தில் பலத்த காயங்களுக்குள்ளான மோட்டார் சைக்கிள் ஓட்டுநரும் பாதசாரியும் ஆனமடுவ வைத்தியசாலையில் அனுமதிக்கப்பட்டு சிகிச்சை பெற்று வந்த நிலையில் பாதசாரி உயிரிழந்துள்ளதாக  பொலிஸார் தெரிவித்துள்ளனர்.

இதேவேளை,பொத்துஹெர பொலிஸ் பிரிவிற்குட்பட்ட தம்பொக்க ரம்புக்கனை வீதியின் தொரவத்துர பகுதியில் தம்பொக்கவில் இருந்து ரம்புக்கனை நோக்கி பயணித்த மோட்டார் சைக்கிளை ஓட்டுநர் கட்டுப்படுத்த முடியாமல் வீதியில் கவிழ்ந்ததில் இந்த விபத்து இடம்பெற்றுள்ளதாக தெரிவிக்கப்படுகின்றது.

விபத்தில் படுகாயமடைந்த சாரதியும், பின்பக்க சாரதியும் குருநாகல் வைத்தியசாலையில் அனுமதிக்கப்பட்ட போது மோட்டார் சைக்கிள் ஓட்டுநர் சிகிச்சை பலனின்றி உயிரிழந்துள்ளனர்.

அத்தோடு,கட்டுவன பொலிஸ் பிரிவிற்குட்பட்ட கட்டுவன ஊருபொக்க வீதியில் ருக்மல்பிட்டிய பகுதியில் பெங்கமுகந்தவிலிருந்து கட்டுவன நோக்கி பயணித்த தனியார் பஸ் ஒன்று,  பஸ் தரிப்பிடத்தில் பயணிகளை இறக்கிவிட்டு அங்கிருந்து புறப்பட்ட போது, பயணி ஒருவர் திடீரென பஸ்ஸூக்கு முன்னால் வீதியைக் கடக்க முற்பட்ட போது விபத்துக்குள்ளாகியுள்ளார்.

நிட்டம்புவ பொலிஸ் பிரிவிற்குட்பட்ட சபுகஸ்தென்ன சந்தியில் வெயங்கொடையிலிருந்து ஹம்புடியாவ நோக்கி பயணித்த மோட்டார் சைக்கிள் ஒன்று ஓட்டுநரின் கட்டுப்பாட்டை இழந்து வீதியில் கவிழ்ந்து விபத்துக்குள்ளானதில் ஒருவர் உயிரிழந்துள்ளார்.