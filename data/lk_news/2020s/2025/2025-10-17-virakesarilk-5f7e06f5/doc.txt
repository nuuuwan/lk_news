ஹீலி சதத்தின் உதவியுடன் பங்களாதேஷை வீழ்த்தி முதல் அணியாக அரை இறுதிக்குள் நுழைந்தது அவுஸ்திரேலியா

பங்களாதேஷுக்கு எதிராக விசாகப்பட்டினம் கிரிக்கெட் சங்க விளையாட்டரங்கில் வியாழக்கிழமை (16) நடைபெற்ற ஐசிசி மகளிர் உலகக் கிண்ண கிரிக்கெட் போட்டியில் 10 விக்கெட்களால் அமோக வெற்றியீட்டிய நடப்பு சம்பியன் அவுஸ்திரேலியா முதலாவது அணியாக அரை இறுதியில் விளையாட தகுதிபெற்றது.

சுழல்பந்துவீச்சாளர்களின் துல்லியமான பந்துவீச்சுகள், அலிசா ஹீலி குவித்த ஆட்டம் இழக்காத சதம், ஃபோப் லிச்ஃபீல்ட் குவித்த ஆட்டம் இழக்காத அரைச் சதம் என்பன அவுஸ்திரேலியாவை இலகுவாக வெற்றிபெறச் செய்தன.

பங்களாதேஷினால் நிர்ணயிக்கப்பட்ட 199 ஓட்டங்களை வெற்றி இலக்காகக் கொண்டு பதிலுக்கு துடுப்பெடுத்தாடிய அவுஸ்திரேலியா 24.5 ஓவர்களில் விக்கெட் இழப்பின்றி 202 ஓட்டங்களைக் குவித்து அபார வெற்றியீட்டியது.

அலிசா ஹீலி 77 பந்துகளை எதிர்கொண்டு 20 பவுண்டறிகள் உட்பட 113 ஓட்டங்களுடனும் ஃபோப் லிச்ஃபீல்ட் 12 பவுண்டறிகள், ஒரு சிக்ஸ் உட்பட 84 ஓட்டங்களுடனும் ஆட்டம் இழக்காதிருந்தனர்.

முன்னதாக இப் போட்டியில் முதலில் துடுப்பெடுத்தாடத் தீர்மானித்த பங்களாதேஷ் 50 ஓவர்களில் 9 விக்கெட்களை இழந்து 198 ஓட்டங்களைப் பெற்றது.

துடுப்பாட்டத்தில் நால்வர் மாத்திரமே இரட்டை இலக்க எண்ணிக்கைகளைப் பெற்றதுடன் இருவர் 40 ஓட்டங்களுக்கு மேல் பெற்றனர்.

மத்திய வரிசை வீராங்கனை சோபனா மோஸ்தரி ஆட்டம் இழக்காமல் 66 ஓட்டங்களையும் ரூபியா அக்தர் 44 ஓட்டங்களையும் பெற்றனர்.

அவர்களைவிட ஷர்மின் அக்தர் 19 ஓட்டங்களையும் அணித் தலைவி நிகார் சுல்தானா 12 ஓட்டங்களையும் பெற்றனர்.

பந்துவீச்சில் அலனா  கிங் 4 ஓட்டமற்ற ஓவர்கள் உட்பட 10 ஓவர்களில் 18 ஓட்டங்களுக்கு 2 விக்கெட்களை வீழ்த்தி ஆட்ட நாயகி ஆனார்.

ஜோர்ஜியா வெயாஹாம் (22 - 2 விக்.), அனாபெல் சதர்லண்ட் (41 - 2 விக்.), ஏஷ்லி கார்ட்னர் (48 - 2 விக்.) ஆகியோர் தலா 2 விக்கெட்களை வீழ்த்தினர்.