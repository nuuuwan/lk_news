வடக்கு மற்றும் வடமத்திய மாகாணங்களுக்கு அமெரிக்க பீஸ் கோர் பணிச்சேவை விரிவு : 23 புதிய தன்னார்வலர்கள் பதவிப்பிரமாணம்

அமெரிக்க தூதர் ஜூலி சங், பீஸ் கோர் இலங்கைக்கான பணிப்பாளர் ஜெஃப்ரி கோவியா உடன் இன்றைய தினம் வவுனியாவில் கலந்து கொண்டு, 23 புதிய அமெரிக்க பீஸ் கோர் தன்னார்வலர்களுக்கான பணிச்சேவைக்கான பதவிப் பிரமாணத்தை வழங்கினர்.

இந்நிகழ்வில் கல்வி, உயர் கல்வி மற்றும் தொழில்முறை கல்வி அமைச்சின் ஆங்கிலம் மற்றும் வெளிநாட்டு மொழிகள் பணிப்பாளர் நிமலி பதுரலிய கலந்து கொண்டார்.

இந்த நிகழ்வு, பல தசாப்தங்களுக்கு பிறகு, உவா மற்றும் மத்திய மாகாணங்களைத் தாண்டி வடக்கு மற்றும் வடமத்திய மாகாணங்களில் பீஸ் கோர் தன்னார்வலர்கள் பணியில் ஈடுபட உள்ள வரலாற்றுச் சிறப்புமிக்க தருணமாகும்.

“இன்று நாம் சேவையையும் கூட்டாண்மையையும், இலங்கை மற்றும் அமெரிக்க மக்களுக்கிடையேயான நீண்டநாள் நட்பையும் கொண்டாடுகிறோம். 1962 முதல் சுமார் 600 பீஸ் கோர் தன்னார்வலர்கள் இலங்கையில் சேவை செய்துள்ளனர். நீங்கள் ஆங்கிலக் கல்வி மூலம் வாய்ப்புகளை உருவாக்குவீர்கள்.  சிங்களம் அல்லது தமிழ் கற்றுக்கொள்வதன் மூலமும், உள்ளூர் சமூகத்துடன் ஒன்றிணைவதன் மூலமும், நீங்கள் சேவை செய்யும் மக்களை மரியாதை செய்கிறீர்கள்.  நீங்கள் அமெரிக்காவின் கொள்கை பிரதிநிதிகள் அல்ல; மக்களுக்கான மக்கள் தூதர்கள். உங்கள் கருணை, ஆர்வம், மரியாதை, நீங்கள் பேசுவதற்கு முன் உலகத்திற்கே பேசும்.” என்று தெரிவித்தார்.

பிரதமரும் கல்வி அமைச்சருமான கலாநிதி ஹரினி அமரசூரியவின் வாழ்த்துச் செய்தியை , கல்வி, உயர் கல்வி மற்றும் தொழில்முறை கல்வி அமைச்சின் ஆங்கிலம் மற்றும் வெளிநாட்டு மொழிகள் பணிப்பாளர் நிமலி பதுரலி வாசித்தார்.

அதில் “இன்று பதவியேற்கும் 23 அமெரிக்க பீஸ் கோர் தன்னார்வலர்களுக்கு நான் வாழ்த்துகளையும் நன்றியையும் தெரிவிக்கிறேன். நீங்கள் உங்கள் நேரத்தையும் திறமையையும் எங்கள் சமூகங்களுக்காக அர்ப்பணிப்பது, இலங்கை அரசு மற்றும் மக்களால் ஆழமாக பாராட்டப்படுகிறது.”

“கல்வி அமைச்சகத்துடனான நெருங்கிய கூட்டாண்மைதான் எங்கள் பணியை சாத்தியமாக்குகிறது. எங்கள் தன்னார்வலர்கள் நிபுணர்களாக அல்ல; ஆங்கிலக் கல்வியை வலுப்படுத்த ஆசிரியர்கள், மாணவர்கள், சமூகங்களுடன் இணைந்து கூட்டாண்மைக் கல்விச் சகாப்தர்களாக பணியாற்றுவார்கள். ”

12 வார அடிப்படை பயிற்சியின் போது, தன்னார்வலர்கள் சிங்களம் அல்லது தமிழ் கற்றுக்கொண்டு, வவுனியாவுக்கு அருகிலுள்ள பாடசாலைகளில பயிற்சி கற்பித்தல், வகுப்பறை மேற்பார்வை, கலாச்சாரப் பயிற்சி உள்ளிட்டவற்றில் ஈடுபட்டனர்.

பீஸ் கோர் தன்னார்வலர்கள் நாடு முழுவதும் பாடசாலை விடுமுறையில் ஆங்கில முகாம், Regional English Support Centers உடன் இணைந்து ஆசிரியர் பயிற்சி, புதிய கற்பித்தல் வளங்கள் உருவாக்குதல் போன்ற பணிகளிலும் ஈடுபட்டு வருகின்றனர்.

பதவிப்பிரமாணத்திற்குப் பிறகு, புதிய தன்னார்வலர்கள் வடக்கு மற்றும் வடமத்திய மாகாணங்களின் பாடசாலைகளுக்கு பயணம் செய்யவுள்ளனர். அடுத்த இரண்டு ஆண்டுகளில் அவர்கள், இலங்கை ஆசிரியர்களுடன் இணைந்து ஆங்கிலம் கற்பிப்பது,  உள்ளூர் சமூகத்துடன் கலந்துகொள்வது,  சமூக வழிநடத்தல் கல்வித் திட்டங்களை ஆதரிப்பது  போன்ற பணிகளில் ஈடுபடவுள்ளனர்.

புதிய குழுக்களின் மூலம் தற்போது 53 தன்னார்வலர்கள் நாடு முழுவதும் ஆங்கிலக் கல்வியை வலுப்படுத்த பணிபுரிந்து வருகின்றனர்.

பீஸ் கோர் 1998 இல் இலங்கையை விட்டு விலகிய நிலையில், 2016 இல் அரசாங்க அழைப்பின் பேரில் மீண்டும் திரும்பி, 2018 இல் பணிகளை மீளத் தொடங்கியமை குறிப்பிடத்தக்கது.