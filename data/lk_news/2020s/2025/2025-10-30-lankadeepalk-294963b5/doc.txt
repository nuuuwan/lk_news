ඇමෙරිකාව චීනයට එරෙහි බද්ධ ටිකක් අඩු කරයි

චීනය සමග ඉතාමත් ඉක්මනින් වෙළෙඳ ගිවිසුමකට පැමිණීමේ අවස්ථාවක් ඇමෙරිකාවට තිබෙන බව තමන් විශ්වාස කරන්නේ යැයි ඇමෙරිකානු ජනාධිපති ඩොනල්ඩ් ට්‍රම්ප් චීන ජනාධිපති ෂි ජින්පින් හමුවීමෙන් පසුව මාධ්‍යවේදීන් අමතමින් ප්‍රකාශ කළේය.

එහිදී දුර්ලභ ඛනිජ සම්බන්ධයෙන් ඇමෙරිකාව සමග වසරක ගිවිසුමකට එළැඹීමට චීන ජනාධිපතිවරයා එකඟ වූ බවත් චීනයට පනවා තිබූ සියයට 20 ක ෆෙන්ටැනයිල් ආශ්‍රිත බද්ද සියයට 10 දක්වා අඩු කිරීමට තමන් එකඟ වූ බවත් ඇමෙරිකානු ජනාධිපති ඩොනල්ඩ් ට්‍රම්ප් මාධ්‍යවේදීන් අමතමින් පැවැසුවේය.

දුර්ලභ ඛනිජ සඳහා එළැඹෙන ගිවිසුම වාර්ෂිකව දෙපාර්ශ්වය සමාලෝචනයට ලක් කරනු ඇති බවද ඇමෙරිකානු ජනාධිපතිවරයා ප්‍රකාශ කළේය.

තමන් එළැඹෙන අප්‍රේල් මාසයේදී චීනයේ සංචාරය කිරීමට බලාපොරොත්තු වන බවත් චීන සංචාරය නිම කිරීමෙන් අනතුරුව ඊට පසු දිනකදී චීන ජනාධිපති ෂි ජින්පින් ඇමෙරිකාවේ සංචාරයක නිරත වනු ඇති බවත් ජනපති ට්‍රම්ප් පැවැසුවේය.

සෝයා බෝංචි ආනයනය, දුර්ලභ ඛනිජ සහ ෆෙන්ටැනයිල් ආශ්‍රිත ගැටළු සම්බන්ධයෙන් දෙපාර්ශවය අතර පැවැති සාකච්ඡාවල ප්‍රගතිය හේතුවෙන් චීන භාණ්ඩ සඳහා පනවා ඇති සමස්ත බද්ද සියයට 57 සිට 47 දක්වා පහළ ගොස් ඇති බවද ඇමෙරිකානු ජනපතිවරයා ප්‍රකාශ කළේය.

තමන් චීන ජනාධිපති සමග පැවැති හමුවේ ගුණාත්මකභාවය ශ්‍රේණිගත කරන්නේ නම් හමුවට ලකුණු 10 න් 12ක් ලබා දෙන බවද ජනාධිපති ඩොනල්ඩ් ට්‍රම්ප් පැවැසුවේය.

වසර හයකට පසුව ඇමෙරිකානු ජනාධිපති ඩොනල්ඩ් ට්‍රම්ප් සහ චීන ජනාධිපති ෂී ජින්පින් අතර හමුවක් ඊයේ(30) කොරියාවේ බුසාන් නගරයේදී සිදුවිය. දෙදෙනා ඇත හමුව මිනිත්තු 100 ක කාලයක් පුරා පැවැත්විණි.

ජනාධිපතිවරුන් දෙදෙනා අතර පැවැති හමුවෙන් පසුව චීන වාණිජ කටයුතු පිළිබඳ අමාත්‍යාංශය නිවේදනයක් නිකුත් කරමින් ප්‍රකාශ කර සිටියේ දුර්ලභ ඛනිජ අපනයනය පාලනය කිරීම සඳහා චීනය ගත් ක්‍රියාමාර්ග බලාත්මක කිරීම වසරක කාලයක් සඳහා අත්හිටුවන බවයි.

එසේම ඇමෙරිකානු සම්බාධක ලැයිස්තුවේ සිටින සමාගම් අවම වශයෙන් සියයට 50 ක හිමිකාරීත්වය දරණ සමාගම් ඉලක්ක කරමින් පනවන වෙළෙඳ සීමා පුළුල් කිරීම් වසරක කාලයක් සඳහා ඇමෙරිකාව අත්හිටුවනු ඇති බවද චීන වාණිජ කටයුතු පිළිබඳ අමාත්‍යංශය ප්‍රකාශ කළේය.

චීනයේ සමුද්‍රීය, සැපයුම් සහ නැව් තැනීමේ කර්මාන්තවලට එරෙහිව ඇමෙරිකාව ගෙන ඇති ක්‍රියාමාර්ග වසරක කාලයක් සඳහා අත්හිටුවනු ඇති බවත් චීනයද එයට පිළිතුරු ලෙස ගෙන ඇති ක්‍රියාමාර්ග වසරක කාලයක් සඳහා අත්හිටුවනු ඇති බවත් එම අමාත්‍යාංශය පැවැසුවේය.

එසේම ඇමෙරිකාව පනවා ඇති බදු අඩු කිරීමට තීරණය කර තිබෙන බවද චීන වාණිජ කටයුතු අමාත්‍යාංශය පැවැසුවේය.

කෙසේ නමුත් විශ්ලේෂකයන් ප්‍රකාශ කර සිටියේ දෙපාර්ශවය එකඟවූ බොහෝ දේ පිළිබඳව අදහස් පළ කර ගත්තත් තවමත් දෙපාර්ශවය අතර තිබෙන වෙළෙඳ අවිනිශ්චිතතාව සම්පූර්ණයෙන්ම පහව ගොස් නොමැති බවයි. ජනපතිවරුන් දෙදෙනා අතර හමුවේදී කිසිම ගිවිසුමකට අත්සන් තබා නොමැති බවත් එය පුදුමයක් නොවන බවත් විශ්ලේෂකයෝ ප්‍රකාශ කළහ.