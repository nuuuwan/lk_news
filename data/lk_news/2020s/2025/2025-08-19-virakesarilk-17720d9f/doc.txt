நான்காவது நாளாகத் தொடரும் தபால் உத்தியோகத்தர்களின் வேலை நிறுத்த போராட்டம்

தபால் உத்தியோகத்தர்களின் வேலை நிறுத்த போராட்டம் இன்றுடன் நான்காவது நாளாகவும் தொடர்கிறது. 19 கோரிக்கைகளை முன்வைத்து கடந்த ஞாயிற்றுக்கிழமை முதல் தபால் தொழிற்சங்கங்கள் வேலை நிறுத்த போராட்டத்தில் ஈடுபட்டு வருகின்றன.  செவ்வாய்கிழமை (19) குறித்த தொழிற்சங்கங்கள் ஜனாதிபதி செயலகத்துக்குச் சென்று மகஜரொன்றையும் கையளித்தன.

எனினும் தபால்மா அதிபருடனோ அல்லது அமைச்சருடனோ எவ்வித பேச்சுவார்த்தைகளும் முன்னெடுக்கப்படவில்லை. இது தொடர்பில் நேற்று இடம்பெற்ற அமைச்சரவை தீர்மானங்களை அறிவிக்கும் ஊடகவியலாளர் மாநாட்டில் அமைச்சர் நளிந்த ஜயதிஸ்ஸ கருத்து வெளியிட்டார். வருகை பதிவு கைரேகை முறைமையை ஏற்றுக் கொள்ள முடியாதவர்கள் வேறு தொழிலைப் பார்த்துக் கொள்ளலாம் என பகிரங்கமாகத் தெரிவித்திருந்தார்.

தபால் பரிமாற்ற நடவடிக்கைகள் வழமை போன்று இடம்பெறவில்லை என்ற போதிலும், சில உப தபாலகங்கள் மூலம் அவசர சேவைகளை நிறைவேற்றிக் கொள்ள முடிந்ததாக பிரதி தபால்மா அதிபர் தெரிவித்தார். தொழிற்சங்கங்களுடன் தாம் பேச்சுவார்த்தைகளுக்கு தயாராக இருப்பதாகவும், வேலை நிறுத்தத்தை கைவிட்டு பணிக்கு திரும்புமாறு கோரிக்கை விடுப்பதாகவும் அவர் தெரிவித்தார்.

எவ்வாறிருப்பினும் கொழும்பில் மத்திய தபால் பரிமாற்ற சேவைகள் முற்றாக ஸ்தம்பிதமடைந்துள்ளன. இதனால் சுமார் 15 இலட்சம் கடிதங்கள், பொதிகள் தேங்கியுள்ளதாக தெரிவிக்கப்பட்டுள்ளது. எவ்வாறிருப்பினும் தமது கோரிக்கைகள் நிறைவேற்றப்படும் வரை வேலை நிறுத்த போராட்டத்தை கைவிடப் போவதில்லை தொழிற்சங்கங்கள் அறிவித்துள்ளன.