இந்தியாவின் மேம்படுத்தப்பட்ட நிதியுதவி திட்டம் : கிழக்குப் பல்கலைக்கழக மாணவர்களுக்கு!

பொருளாதார ரீதியாகப் பின்தங்கியுள்ள சிறந்த மாணவர்களுக்கு உதவ இந்திய அரசாங்கத்தால் வழங்கப்படும் மேம்படுத்தப்பட்ட நிதியுதவித் திட்டம் (Enhanced Financial Assistance Scheme), வியாழக்கிழமை (30) இந்திய உயர்ஸ்தானிகர் சந்தோஷ் ஜாவினால் கிழக்குப் பல்கலைக்கழகத்தில் ஆரம்பித்து வைக்கப்பட்டது.

இந்தத் திட்டம், பொருளாதாரப் பின்னணி மற்றும் கல்விச் செயல்திறன் அடிப்படையில் தகுதியான மாணவர்களைத் தெரிவுசெய்து, அவர்களின் முழுப் பட்டப்படிப்புக் காலம் வரை நிதியுதவி வழங்க வழிவகை செய்கிறது.

இந்த நிதியுதவித் திட்டத்தின் ஆரம்பத்தில் (மாதம் ரூ. 5,000) கடந்த கல்வியாண்டில் நடைமுறைப்படுத்தப்பட்டு, அதன் பலன்கள் குறித்துப் பல்கலைக்கழக அதிகாரிகள், மாணவர்கள் மற்றும் அவர்களின் குடும்பங்களிடமிருந்து சாதகமான கருத்துக்களும் (Positive Feedback), திட்டத்தை நீடிக்கவும், அதிகரிக்கவும் பல கோரிக்கைகளும் பெறப்பட்டன.

இதையடுத்து, 2024 டிசம்பரில் இலங்கை ஜனாதிபதி அனுர குமார திஸாநாயக்கவின் இந்திய அரச விஜயத்தின் போது, இந்தியப் பிரதமர் நரேந்திர மோடி, கிழக்குப் பல்கலைக்கழகம் மற்றும் யாழ்ப்பாணப் பல்கலைக்கழக மாணவர்களுக்காக மேம்படுத்தப்பட்ட நிதியுதவித் திட்டம் செயல்படுத்தப்படும் என்று அறிவித்தார்.

இந்த மேம்படுத்தப்பட்ட திட்டத்தை 30 ஒக்டோபர் 2025 அன்று ஆரம்பத்து வைத்த இந்திய உயர்ஸ்தானிகர் சந்தோஷ் ஜா உரையாற்றுகையில், இந்தத் திட்டம் கிழக்கு மாகாணத்தின் சமூக-பொருளாதார வளர்ச்சியை ஆதரிக்கும் இந்தியாவின் பரந்த வளர்ச்சி உதவி முயற்சிகளின் ஒரு பகுதியாகும் என்று வலியுறுத்தினார்.

நிகழ்வில் உரையாற்றிய கிழக்குப் பல்கலைக்கழகத்தின் துணைவேந்தர் பேராசிரியர் பி. பிரதீபன், மற்றும் மாணவர் பிரதிநிதிகள், இந்த நிதியுதவி மாணவர்களின் பண நெருக்கடியைக் குறைக்கவும், அவர்களின் வகுப்புக்கான வருகையை மேம்படுத்தவும், கல்விச் செயல்திறனை உயர்த்தவும் கணிசமான உதவியாக உள்ளது என்று குறிப்பிட்டு, இந்திய அரசாங்கத்திற்குத் தமது ஆழந்த நன்றியைத் தெரிவித்தனர்.