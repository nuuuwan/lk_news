தொல்லியல் திணைக்களத்தின் பொறுப்பதிகாரி உள்ளிட்ட இரு தரப்பினருக்கு திருகோணமலை மனித உரிமை ஆணைக்குழு அழைப்பாணை

திருகோணமலை குச்சவெளியில் உள்ள காணியில் தொல்லியல் திணைக்களம் அதிகார துஸ்பிரயோகம் செய்வதாக மனித உரிமை ஆணைக்குழுவில் தனியார் ஒருவர் செய்த முறைப்பாட்டுக்கு அமைய தொல்லியல் திணைக்களத்தின் பொறுப்பதிகாரி உள்ளிட்ட இரு தரப்பினருக்கு மனித உரிமை ஆணைக்குழு அழைப்பாணை விடுத்துள்ளது.

குறித்த முறைப்பாடு தொடர்பில் விசாரணை மேற்கொள்வதற்காக எதிர்வரும் ஆகஸ்ட் மாதம் 07 ஆம் திகதி காலை 10.00 மணியளவில் திருகோணமலை பிராந்திய மனித உரிமை ஆணைக்குழுவின் காரியாலயத்தில் அது தொடர்பான சகல ஆவணங்களுடனும் முன்னிலையாகுமாறு மனித உரிமை ஆணைக்குழுவால் அனுப்பி வைக்கப்பட்டுள்ள அழைப்பாணைக் கடிதத்தில் குறிப்பிடப்பட்டுள்ளது.

அத்துடன், 1996ஆம் ஆண்டின் 21ஆம் இலக்க இலங்கை மனித உரிமைகள் ஆணைக்குழுச் சட்டத்தின் 18ஆம் உறுப்புரைக்கு அமைய விசாரனை மேற்கொள்வதற்கான தத்துவத்தை நடைமுறைப் படுத்துவதற்கு உறுப்புரை 20(2) இற்கு அமைவாக இவ் அழைப்பாணை விடுக்கப்படுவதாகவும் குறிப்பிடப்பட்டுள்ளது.

குறித்த கடிதத்தில் முறைப்பாட்டாளராக புல்மோட்டை 1ஆம் வட்டாரத்தைச் சேர்ந்த ஜே.புகாரி என்பவருடைய பெயரும், பிரதிவாதியாக பொறுப்பதிகாரி, தொல்லியல் திணைக்களம் - திருகோணமலை, பிரதேச செயலாளர், பிரதேச செயலகம் - திருகோணமலை, மற்றும் குச்சவெளி பொலிஸ் நிலைய பொறுப்பதிகாரி ஆகியோரும் குறிப்பிடப்பட்டுள்ளனர்.

குறித்த முறைப்பாட்டில் முறைப்பாட்டாளரான புல்மோட்டை 1ஆம் வட்டாரத்தைச் சேர்ந்த ஜே.புகாரி என்பவர் குறிப்பிடுகையில், குச்சவெளி பிரதேச செயலாளர் பிரிவுக்குட்பட்ட திரியாய் வளத்தாமலை பகுதியில் தனதும் (03 ஏக்கர் உறுதிக்காணி) தனது தாயின் உரிமையில் உள்ள (05 ஏக்கர் பேமிட் காணி) காணியில் யுத்தத்திற்கு பின்னர் 2020இல் இருந்து நீண்டகாலமாக விவசாயம் செய்து வருவதாகவும் மேற்படி இரு காணிகளும் 2021, 2023ஆம் ஆண்டுகளில் தொல்லியல் திணைக்களத்தால் அளவீடு செய்து பயிர்ச்செய்கை மேற்கொள்ள முடியும் என்ற அனுமதி வழங்கப்பட்டிருந்ததாகவும், அத்துடன் 2024.09.03ஆம் திகதி மேன்முறையீட்டு நீதிமன்றினால் தனது காணிக்குள் பிரவேசிக்க அனுமதி வழங்கப்பட்டிருந்ததாகவும், தற்போது குறித்த காணியில் தனிப்பட்ட பழிவாங்கல் காரணமாக மேற்படி இரு காணிகளுக்கும் தொல்லியல் திணைக்களம் கல்லிட்டு (2024.08.04) தனக்கு அநீதியாக தமது கடமையை துஸ்பிரயோகம் செய்து அக்காணிகளுக்குள் விவசாயம் செய்ய விடாமல் பொலிஸார் ஊடாக தடுத்து வருவதாகவும் குறித்த முறைப்பாட்டில் குறிப்பிட்டுள்ளார். அத்தோடு 1996 ஆம் ஆண்டு 21ஆம் இலக்க சட்டத்திற்கு அமைவாக உரிய நடவடிக்கை மேற்கொள்ளுமாறு அவர் மேலும் குறிப்பிட்டுள்ளார்.

குறித்த பகுதிகளில் காலாகாலமாக மக்கள் விவசாயம் செய்து வந்த காணிகளில் அரச வர்த்தமானி அறிவித்தல்கள் எவையும் இன்றி தொல்லியலுக்கான கற்கள் இடப்பட்டுள்ளதாகவும் இதனால் தங்களுடைய வாழ்வாதாரம் பாதிக்கப்பட்டு வருவதாகவும் அப்பகுதியில் வாழ்கின்ற மக்கள் கவலை வெளியிடுகின்றனர்.