மஹிந்தவுடன் காணப்பட்டாரா தேசிய மக்கள் சக்தியின் பெண் அமைச்சர்  நிலந்தி கொட்டஹச்சி?

சமூக வலைத்தளங்களில் முன்னாள் ஜனாதிபதி மஹிந்த ராஜபக்ஷவுக்கு தேசிய மக்கள் சக்தியின் களுத்துறை மாவட்ட பெண் பாராளுமன்ற உறுப்பினர் நிலந்தி கொட்டஹச்சி வணக்கம் செலுத்துவது போன்ற ஒரு புகைப்படம் பரவி வந்த நிலையில், அது போலியானது என கண்டறியப்பட்டுள்ளது.

“உகண்டா பணத்துக்காக வளைகிறாரோ, NPP கொட்டச்சி. JVP, சாக்கு மாடுகள் பார்த்து மகிழவும்,” என்ற குறிப்புடன் ஒரு புகைப்படம் 2025 அக்டோபர் 30 அன்று சமூக வலைத்தளங்களில் பதிவேற்றம் செய்யப்பட்டிருந்தது. தேசிய மக்கள் சக்தியின் (NPP) ஆதரவாளர் என்று கருதப்படும் நிலந்தி கொட்டஹச்சி, மஹிந்த ராஜபக்ஷவுக்கு மரியாதை செலுத்துவதாகப் பலரும் இதனை உண்மை என நம்பிப் பகிர்ந்து வந்தனர்.

குறித்த படம் முன்னாள் ஜனாதிபதி மஹிந்த ராஜபக்ஷவின் உத்தியோகப்பூர்வ பேஸ்புக் பக்கத்தில் முதலில் காணப்பட்டது. இந்த புகைப்படம், ராதிஷன் சிறிபதன மற்றும் மனுஷி சேனாரத்னவின் திருமண வைபவத்தின் போது எடுக்கப்பட்ட புகைப்படத் தொகுப்பில் உள்ளடக்கப்பட்டுள்ளது.

இந்நிலையில், தேசிய மக்கள் சக்தியின் களுத்துறை மாவட்ட பெண் பாராளுமன்ற உறுப்பினரான நிலந்தி கொட்டஹச்சியும் தனது உத்தியோகபூர்வ பேஸ்புக் பகத்தில் இதனை மறுத்து பதிவொன்றை இட்டுள்ளார்.

“ நானும் முன்னாள் ஜனாதிபதி  மஹிந்த ராஜபக்ஷவும் ஒன்றாக இருப்பது போன்று சமூக ஊடகங்களில் பரவி வரும் புகைப்படம் போலியானதாகும். அந்த புகைப்படத்தில் இருப்பது நான் இல்லை. மஹிந்த ராஜபக்ஷ தனது முகநூல் பக்கத்தில் பதிவிட்டுள்ள நிகழ்ச்சியில் நான் கலந்துகொள்ளவில்லை. அந்த நிகழ்ச்சிக்கு என்னை அழைக்கவும் இல்லை.  இத்தகைய போலியான தகவல்களை பரப்புபவர்களுக்கு எதிராக சட்ட நடவடிக்கை எடுக்கப்படும்.” என்று பதிவிட்டுள்ளார்.