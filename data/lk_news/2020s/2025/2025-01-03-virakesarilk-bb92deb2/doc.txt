ஒபெல்காவிடம் அதிர்ச்சி தோல்வி அடைந்து பிறிஸ்பேன் டென்னிஸ்ஸிலிருந்து வெளியேறினார் ஜோகோவிச்

பிறிஸ்பேனில் நடைபெற்றுவரும் வருடத்தின் முதலாவது ஏரிபி பிறிஸ்பேன் சர்வதேச டென்னிஸ் சம்பியன்ஷிப்பில் ஆடவருக்கான ஒற்றையர் கால் இறுதிப் போட்டியில் அமெரிக்கா வீரர் ரெய்லி ஒபெல்காவிடம் முதல் நிலை வீரர் நோவாக் ஜோகோவிச் அதிர்ச்சி தோல்வி அடைந்து வெளியேறினார்.

உலக தரவரிசையில் 293ஆவது இடத்தில் இருக்கும் வீரர் ஒருவரிடம் ஜோகோவிச் தனது டென்னிஸ் வாழ்க்கையில் தோல்வி அடைந்தது இதுவே முதல் தடவையாகும்.

ஜோகோவிச் தனது 100ஆவது ஏரிபி சம்பியன் பட்டத்திற்கு குறிவைத்து பிறிஸ்பேன் சர்வதேச டென்னிஸ் போட்டியில் பங்குபற்றிவந்தார்.

கால் இறுதிப் போட்டியின் முதல் செட்டில் ஒபெல்காவும் ஜோகோவிச்சும் ஒருவருக்கொருவர் சளைக்காமல் விளையாடி கடும் போட்டித்தன்மையை ஏற்படுத்தினர்.

இறுதியில் சமநிலை முறிப்பு முறையில் 7 (8) - 6 (6) என்ற புள்ளிகள் கணக்கில் ஒபெல்கா வெற்றிபெற்றார்.

முதல் செட்டில் தோல்வி அடைந்ததால் ஜோகோவிச், இரண்டாவது செட்டில் சிறு தடுமாற்றத்துடன் விளையாடினார்.

இதனை சாதகமாக்கிக்கொண்ட ஒபெல்கா, மிகச் சிறந்த நுட்பங்களுடன் தனது முழுத் திறமையையும் பிரயோகித்து 6 - 3 என்ற புள்ளிகள் கணக்கில் வெற்றிபெற்று  அரை இறுதியில் விளையாட தகுதிபெற்றார்.

'ஜோகோவிச் ஒரு மிகச் சிறந்த வீரர். அவரது நிலையில் இருப்பது மிகவும் கடினமானது' என போட்டி முடிவில் ஒபெல்கா தெரிவித்தார்.

'உண்மை என்னவென்றால், அவருக்கு எதிராக தோற்பதற்கு எங்களிடம் எதுவும் இல்லை. அதனால் சுதந்திரமாக விளையாட முடிந்தது. மேலும் இது எங்களுக்கான ஒரே ஒரு வாய்ப்பாக இருந்ததால் துணிச்சலுடன் விளையாடக்கூடியதாக இருந்தது. நீங்கள் சாதாரணமாக விளையாடினால் அவர் ஒவ்வொரு முறையும் வெற்றிபெறுவார்' என ஒபெல் மேலும் தெரிவித்தார்.

இடுப்பு மற்றும் மணிக்கட்டில் ஏற்பட்ட காயங்கள் காரணமாக 2022இலிருந்து ஓய்வுபெற்றுவந்த ஒபெல்கா, தனது 5ஆவது சம்பியன் பட்டத்திற்கு குறிவைத்து தொடர்ந்து விளையாடவுள்ளார்.

பிரான்ஸ் வீரர் ஜியோவன்னி மெட்ஷி பெரிகாடை அரை இறுதிப் போட்டியில் ஒபெல்கா எதிர்த்தாடவுள்ளார்.

கால் இறுதிப் போட்டியில் செச்சிய வீரர் யாக்கூப் மென்சிக்கை 7 - 5, 7 (7) - 6 (5) என்ற புள்ளிகளைக் கொண்ட 2 நேர் செட்களில் பெரிகாட் வெற்றிகொண்டிருந்தார்.