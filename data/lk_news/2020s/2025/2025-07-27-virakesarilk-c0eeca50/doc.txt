கம்போடியா - தாய்லாந்து எல்லை மோதல்கள் ; இலங்கை கவலை

கம்போடியா-தாய்லாந்து எல்லையில்  ஏற்பட்டுள்ள மோதல்கள் குறித்து அரசாங்கம் ஆழ்ந்த கவலையை வெளிப்படுத்தியுள்ளது. இந்த மோதல்கள் உயிரிழப்புகளையும், பொதுமக்களின் இடப்பெயர்வுகளையும், கலாச்சார ரீதியாக முக்கியத்துவம் வாய்ந்த இடங்களுக்கு சேதங்களையும் ஏற்படுத்தியுள்ளதாக அரசாங்கம் குறிப்பிட்டுள்ளது.

அகிம்சை, கருணை மற்றும் சமாதான சகவாழ்வு ஆகியவற்றை மையமாகக் கொண்ட புத்த பகவானின் காலத்தால் அழியாத போதனைகளால் வழிநடத்தப்படும் நாடாக, இலங்கை இரு நாடுகளையும் அமைதியான முறையில் வேறுபாடுகளைத் தீர்க்கும் நோக்கில் விரைவான இராஜதந்திர பேச்சுவார்த்தைகளில் ஈடுபடுமாறு வலியுறுத்தியுள்ளது.

இந்த மோதல்கள் பிராந்திய ஸ்திரத்தன்மைக்கு அச்சுறுத்தலாக அமைவதுடன், இரு நாடுகளின் மக்களுக்கும் பெரும் துன்பத்தை விளைவிப்பதாக அரசாங்கம் சுட்டிக்காட்டியுள்ளது. வரலாற்று ரீதியாகவும், கலாச்சார ரீதியாகவும் நெருங்கிய உறவுகளைக் கொண்டுள்ள கம்போடியாவும் தாய்லாந்தும், தங்களுக்கு இடையிலான பிரச்சினைகளை பேச்சுவார்த்தை மூலம் தீர்த்துக்கொள்ள வேண்டும் என்பதே இலங்கையின் நிலைப்பாடாகும் என குறிப்பிட்டுள்ளது.

கம்போடியா மற்றும் தாய்லாந்து இடையே இரண்டு நாட்களாக நீடித்த எல்லை மோதல்களுக்குப் பிறகு, கம்போடியா உடனடியாக போர் நிறுத்தம் செய்ய அழைப்பு விடுத்துள்ளது. ஐ.நா.வுக்கான கம்போடிய தூதுவர் சியா கியோ, தனது நாடு 'நிபந்தனையின்றி' போர் நிறுத்தத்தை கோரியதாகவும், அமைதியான தீர்வை  விரும்புவதாகவும் கூறினார். தாய்லாந்து இந்த போர் நிறுத்த யோசனை குறித்து கருத்து தெரிவிக்கவில்லை. கம்போடியா எல்லையை ஒட்டிய எட்டு மாவட்டங்களில் இராணுவச் சட்டத்தை அறிவித்துள்ளது.

இந்த மோதல்களில் குறைந்தது 16 பேர் கொல்லப்பட்டுள்ளனர் மற்றும் இரு நாடுகளிலும் பல்லாயிரக்கணக்கானோர் இடம்பெயர்ந்துள்ளனர். வியாழக்கிழமை அன்று யார் முதலில் தாக்குதல் நடத்தினார்கள் என்று இரு நாடுகளும் பரஸ்பரம் குற்றம் சாட்டுகின்றன. இந்த மோதல்கள் 'போரை நோக்கி நகரலாம்' என்று தாய்லாந்தின் தற்காலிகப் பிரதமர் பும்தம் வெச்சாயாச்சாய் எச்சரித்துள்ளார்.  மோதல் தற்போது கனரக ஆயுதங்களையும் உள்ளடக்கியுள்ளதுடன், எல்லையில் 12 இடங்களுக்குப் பரவியுள்ளதாகவும் அவர் மேலும் தெரிவித்துள்ளமை குறிப்பிடத்தக்கது.