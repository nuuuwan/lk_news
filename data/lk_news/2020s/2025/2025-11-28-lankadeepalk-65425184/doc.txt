මනුෂ්‍යත්වයෙන් කටයුතු කරන සියලු දෙනාට මගේ ආචාරය

මේ මොහොතේ මනුෂ්‍යත්වය මූලික කර ගනිමින් කටයුතු කරන සැමට  හිස නමා ආචාර කරන බව හිටපු ජනාධිපති මහින්ද රාජපක්ෂ මහතා සිය ෆේස්බුක් ගිණුමේ සටහනක් තබමින් සඳහන් කරයි.

මේ මොහොතේ සැමට දළදා හාමුදුරුවන්ගේ පිහිටත්, ආරක්ෂාවත් ප්‍රාර්ථනා කරන බවද ඔහු සඳහන් කරතිබේ.

පවතින අයහපත් කාල ගුණික ස්වභාවය තුළ නිර්මාණය වී ඇති ස්වාභාවික ආපදාමය තත්ත්වය හේතුවෙන් අප රටේ බොහෝ දෙනෙකුට මුහුණ දීමට සිදුව ඇති ඛේදජනක සිදුවීම් අපට ඇසෙන, පෙනෙන සහ දැනෙන අවස්ථාවක අපගේ කම්පනය සහ වේදනාව යම් තරමකින් හෝ අවම කර ගත හැකිව තිබෙන්නේ අපට දකින්නට සහ අසන්නට ලැබෙන මනුෂ්‍යත්වයේ ක්‍රියා හේතුවෙනි.

මෙම ආපදා තත්ත්වය තුළ සිදුව ඇති හානිය කොපමණ දැයි මෙතෙක් අප දන්නේ නැත. ජීවිතක්ෂයට පත්වූවන්, අතුරුදහන් වූවන්, අවතැන් වූවන් සහ අනතුරු සඳහා මුහුණ දුන් තැනැත්තන් වෙනුවෙන් ආරක්ෂිත මෙහෙයුම් සහ සහන වැඩපිළිවෙළවල් ක්‍රියාත්මක කරමින් ඉතා ඉක්මන් සම්බන්ධීකරණයක් මෙන් ම මැදිහත් වීමක් අවශ්‍ය මෙවැනි අවස්ථාවක රටක් ලෙස එක්ව කටයුතු කිරීම ඉතාමත් වැදගත්වේ. පවතින රජය විසින් මේ වෙනුවෙන් ගනු ලබන ක්‍රියා මාර්ග සඳහා අවශ්‍ය දායකත්වය කිසිදු භේදයකින් තොරව ලබා දීමට අප සැම කටයුතු කළ යුතු බව දක්වනු කැමැත්තෙමි. බලයේ සිටින මෙන්ම බලයේ නොසිටින සියලු දේශපාලන සාමාජිකයින්, විශේෂයෙන්ම මෙවැනි ආපදා තත්ත්වයන් තුළ කටයුතු කර ඇති අත්දැකීම් සහිත ජනතා නායකයින් හැකි අයුරින් තම ප්‍රදේශයන්හි ආපදා කළමනාකරණ කටයුතු සඳහා මැදිහත්ව කටයුතු කරන මෙන් ඉල්ලා සිටිමි. පක්ෂ විපක්ෂ භේදයන්ට වඩා රට ඉදිරියෙන් තබමින් භේදයන් නොව මේ භූමියේ මිනිසුන් නියෝජනය කරන ලෙස ඉල්ලා සිටිමි. මෙවැනි අවස්ථාවක රජයක් කෙතරම් අපහසුතාවයට පත් වන්නේ දැයි මම හොඳින් දනිමි. මෙම ආපදා තත්ත්වය තුළ තම සේවය උපරිමයෙන් ලබා දෙන පොලීසිය, ත්‍රිවිද හමුදාව, අමාත්‍යාංශ ලේකම්වරුන්, දිස්ත්‍රික් හා ප්‍රාදේශීය ලේකම් වරුන්, ග්‍රාම නිලධරයන්, සමෘධි නිලධරයන්, සෞඛ්‍ය සේවා නිලධරයන් ඇතුළු අත්‍යවශ්‍ය සේවා සපයන රජයේ නිලධරයට සහ ජනමාධ්‍ය ආයතනයන්ට මෙන්ම විශේෂයෙන් අප රටේ ජනතාවට මාගේ ස්තුතිය ප්‍රකාශ කරමි.