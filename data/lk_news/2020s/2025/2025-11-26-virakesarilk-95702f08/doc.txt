வங்காள விரிகுடாவில் உருவாகியுள்ள காற்றழுத்த தாழ்வு தீவீரமடையும் 150 மி.மீ. மழை வீழ்ச்சி பதிவாகக் கூடும் - வளிமண்டலவியல் திணைக்களம்

இலங்கைக்கு தெற்காக வங்காள விரிகுடாவில் உருவாகியுள்ள காற்றழுத்த தாழ்வு நிலை தீவிரமடைந்து நகரக் கூடும் என்பதால் எதிர்வரும் தினங்களிலும் மழையுடனான சீரற்ற காலநிலை எதிர்பார்க்கப்படுவதாக இலங்கை வளிமண்டலவியல் திணைக்களம் எதிர்வு கூறியுள்ளது. இதன் காரணமாக இன்று நாட்டின் பெரும்பாலான மாகாணங்களில் 150 மில்லிமீட்டருக்கும் அதிகமான மழைவீழ்ச்சி பதிவாகக் கூடும் எனத் தெரிவிக்கப்பட்டுள்ளது.

இலங்கைக்கு தெற்காக வங்காள விரிகுடாவில் உருவாகியுள்ள காற்றழுத்த தாழ்வு நிலை  படிப்படியாக வலுவிழந்து வருகின்ற போதிலும், அதன் நகர்வால் சீரற்ற காலநிலை தொடர்ந்தும் எதிர்பார்க்கப்படுகிறது. இதன் காரணமாக கிழக்கு, ஊவா, மத்திய மற்றும் பொலன்னறுவை போன்ற மாவட்டங்களில் பொதுவாக 150 மில்லிமீட்டருக்கும் அதிகமான மழைவீழ்ச்சி பதிவாகக் கூடும். ஏனைய பகுதிகளில் பொதுவாக 100 மில்லிமீட்டருக்கும் அதிகமான மழைவீழ்ச்சி பதிவாகும் என வளிமண்டலவியல் திணைக்களத்தின் பணிப்பாளர் அதுல கருணாநாயக்க தெரிவித்தார்.

மேலும் வடக்கு, வட மத்திய, வடமேல், அத்துடன் கிழக்கு மற்றும் தென் மாகாணங்களில் காற்றின் வேகம் மணிக்கு 45-50 கிலோமீட்டர் வரை அதிகரிக்கும். சில சமயங்களில் இது 50-60 கிலோமீட்டர் வரை உயரவும் வாய்ப்புள்ளது. அத்தோடு  கடற் பகுதிகளும் சற்று கொந்தளிப்பாகக் காணப்படும். இந்த தாழமுக்கம் இன்னும் சூறாவளியாக மாறவில்லை. ஆனால், இதன் நேரடி தாக்கம் நாட்டுக்கு காணப்படுகிறது. இது அடுத்த 30 மணித்தியாலங்களுக்குள் (நேற்றிலிருந்து) காற்றழுத்த தாழ்வு மண்டலமாக மாற அறிகுறிகள் தென்படுகின்றன. எனவே, கடந்த நாட்களுடன் ஒப்பிடுகையில் மழைவீழ்ச்சி அதிகரிக்கும் என அவர் மேலும் தெரிவித்தார்.

அதிக மழை காரணமாக நேற்று மாலை வரை நீர்த்தேக்கங்களின் 23 வான் கதவுகள் திறக்கப்பட்டிருந்தன. அம்பாறை - கொண்டுவட்டுனாவ நீர்த்தேக்கத்தின் வான் கதவுகள் திறக்கப்பட்டதால் அம்பாறை பிரதான வீதி முற்றாக நீரில் மூழ்கிறது. இதனால் குறித்த பகுதியூடான போக்குவரத்துக்களுக்கும் பாதிப்பு ஏற்பட்டது. இதேபோன்று வெல்வாய - வேவல்கந்துர வீதியும் நீரில் மூழ்கியது. இந்நிலையில் களு, கின், நில்வலா உள்ளிட்ட கங்கைகளின் நீர்மட்டமும் அதிகரித்துள்ளது.

தெனியாய, மொரவக்க, பிடபெத்தர மற்றும் அக்குரஸ்ஸ ஆகிய பிரதேசங்களில் தொடர்ந்தும் பெய்து வரும் கடும் மழை காரணமாக நில்வளா கங்கையின் நீர் மட்டம் அதிகரித்துள்ளது. இதனால் கம்புறுபிட்டிய - உயங்கொட பிரதேசத்தில் சுமார் 500 ஏக்கர் வயல் முற்றாக நீரில் மூழ்கியது. கொடபல பிரதேச செயலகத்துக்குட்பட்ட தெனியா - இஹலகம பிரதேசத்தில் பாரிய மரமொன்று முறிந்து விழுந்துள்ளது.

மத்திய மலைநாட்டு பகுதிகளில் நிலவும் சீரற்ற காலநிலையால் அப்பகுதிகள் ஊடாக புகையிரத போக்குவரத்துக்களும் பாதிக்கப்பட்டுள்ளன. நானுஓயா - கிரேட் வெஸ்டன் புகையிரத வீதியில் கற்பாறைகள் விழுந்தமையால் புகையிரத போக்குவரத்துக்கள் பாதிக்கப்பட்டன. மேலும் அப்புதளை - தல்கஸ்தென்ன பிரதேசத்தில் புகையிரத நிலையத்துக்கு அருகில் பிரதான வீதி தாழிறங்கியுள்ளது.

கண்டி - உடுதும்பர பிரதேச செயலகப்பிரிவு, நுவரெலியா - வலப்பனை, மதுரட, நில்தண்டாஹின்ன, ஹங்குராங்கெத்த பிரதேச செயலகப்பிரிவுகளுக்கு மண் சரிவு சிவப்புகு எச்சரிக்கை விடுக்கப்பட்டுள்ளது. இவை தவிர பதுளை, கொழும்பு, காலி, அம்பாந்தோட்டை, களுத்துறை, கண்டி, கேகாலை, குருணாகல், மாத்தளை, மாத்தறை மற்றும் இரத்தினபுரி மாவட்டங்களுக்கு விடுக்கப்பட்டுள்ள மண் சரிவு அபாய எச்சரிக்கை தொடர்ந்தும் நீடிக்கப்படுவதாக தேசிய கட்டட ஆராய்ச்சி நிறுவனம் அறிவித்துள்ளது.