நிலையற்ற கொள்கைகள், அதிகாரத்துவ  மட்டுப்பாடுகளால் அமெரிக்க முதலீடுகளில் பின்னடைவு - அமெரிக்க இராஜாங்க திணைக்கள அறிக்கையில் சுட்டிக்காட்டு

முன்னெதிர்வுகூறமுடியாத அல்லது கணிக்கமுடியாத ஒழுங்கமைப்பு, அதிகாரத்துவ மட்டுப்பாடுகள் மற்றும் தெரிவுசெய்யப்பட்ட சூழ்நிலைகளின்போது மாத்திரம் வெளிப்படைத்தன்மை பேணப்படல் உள்ளிட்ட காரணங்களால் தகவல் தொழில்நுட்பம், வலுசக்தி, விமானப்போக்குவரத்து மற்றும் பாதுகாப்பு உள்ளிட்ட துறைகளில் மிகையான ஆர்வமுள்ள போதிலும், அவற்றில் அமெரிக்க நிறுவனங்களின் பரந்துபட்ட பங்கேற்பு பின்னடைவான நிலையில் இருப்பதாக அமெரிக்க இராஜாங்கத்திணைக்களம் சுட்டிக்காட்டியுள்ளது.

2025 இல் இலங்கையில் முதலீடுகளுக்கான நிலைவரம் குறித்து அமெரிக்க இராஜாங்கத் திணைக்களத்தினால் வெளியிடப்பட்டிருக்கும் விரிவான அறிக்கையிலேயே மேற்கண்டவாறு சுட்டிக்காட்டப்பட்டுள்ளது.

அவ்வறிக்கையில் வாக்குறுதிகள் நிறைந்த, இருப்பினும் கட்டமைப்பு ரீதியான நெருக்கடிகளால் தடைப்பட்டுள்ள இலங்கைப் பொருளாதாரத்தின் முக்கிய கூறுகள் பற்றிய விபரங்கள் உள்வாங்கப்பட்டுள்ளன.

அதில் குறிப்பாக அடிக்கடி மாற்றமடையும் நிலையற்ற கொள்கைகள், முறையற்ற கொள்வனவு செயன்முறை மற்றும் வர்த்தகத்துடன் தொடர்புடைய கொடுக்கல், வாங்கல்களுக்கான அனுமதி வழங்கலில் தொடரும் தாமதம் என்பன முதலீட்டாளர்கள் மத்தியில் கடும் அதிருப்தியைத் தோற்றுவித்திருப்பதாகவும், அதன்விளைவாக முதலீட்டுக்கான சூழல் மீதான நம்பிக்கையில் சரிவு ஏற்பட்டிருப்பதாகவும் அவ்வறிக்கையில் தெரிவிக்கப்பட்டுள்ளது.

அதேபோன்று சர்வதேச நாணய நிதியத்தின் விரிவாக்கப்பட்ட நிதிவசதிச்செயற்திட்டத்தின்கீழ் அவசியமான மறுசீரமைப்புக்களை மேற்கொள்வதாக இலங்கை உறுதியளித்திருப்பினும், அவற்றில் மிகவும் மந்தகதியிலேயே முன்னேற்றம் அடையப்படுவதாகவும் இராஜாங்கத்திணைக்கள அறிக்கையில் குறிப்பிடப்பட்டுள்ளது.