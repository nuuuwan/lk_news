சீனா சென்ற இந்தியப் பிரதமர் மோடி சீன மற்றும் ரஷ்ய ஜனாதிபதிகளை சந்தித்தார் !

சீனாவின் தியான்ஜின் நகரில் இடம்பெறும் ஷாங்காய் ஒத்துழைப்பு அமைப்பின் (SCO) உச்சி மாநாட்டில் பிரதமர் நரேந்திர மோடி கலந்து கொண்டார். இந்த மாநாட்டிற்கு முன்னர் சீன மற்றும் ரஷ்ய ஜனாதிபதிகளை சந்தித்த பிரதமர் மோடி பேச்சுவார்த்தை நடத்தினார்.

அமெரிக்காவின் வரி விதிப்புக்கு மத்தியில், பிரதமர் மோடி சீன ஜனாதிபதி சீ ஜின்பிங் மற்றும்  ரஷ்ய ஜனாதிபதி விளாடிமிர் புட்டின் ஆகியோரை நேரில் சந்தித்துப் பேசியது உலக அரசியல் அரங்கில் முக்கியத்துவம் வாய்ந்ததாகப் பார்க்கப்படுகிறது. 3 நாடுகளின் தலைவர்களும் முத்தரப்பு உறவுகள் குறித்தும், உலகளாவிய ஒத்துழைப்பை மேம்படுத்துவது குறித்தும் விவாதித்ததாகத் சர்வதேச செய்திகள் தெரிவிக்கின்றன. இந்த மாநாட்டில் இந்திப் மோடி, ஏனைய நாடுகளின் தலைவர்களையும் சந்தித்து உரையாடியமை குறிப்பிடத்தக்கது.

அங்கு நேபாளப் பிரதமர், மாலைதீவு ஜனாதிபதி,எகிப்தின் பிரதமர், பெலரூஸ் ஜனாதிபதி, தஜிகிஸ்தான் ஜனாதிபதி, கசகஸ்தான் ஜனாதிபதி, வியட்நாம் பிரதமர், துரக்மெனிஸ்தான் ஜனாதிபதி, ஆர்மேனியாவின் பிரதமர், உஸ்பெகிஸ்தானின் ஜனாதிபதி உள்ளிட்டவர்களுடன் சந்தித்து இராஜதந்திர உறவுகளை பலப்படுத்திக் கொண்டார்.

இந்தியப் பிரதமர் மோடி தனது ஜப்பான் சுற்றுப்பயணத்தை நிறைவு செய்து, விமானம் மூலம் சீனா சென்றடைந்தார். சுமார் 7 ஆண்டுகளுக்குப் பின்னர் பிரதமர் மோடி சீனாவுக்கு விஜயம் மேற்கொண்டுள்ளார். 7 ஆண்டுகளுக்குப் பின்னர் இந்தியா - சீனா இடையே இருதரப்பு உயர்மட்ட பேச்சுவார்த்தை இடம்பெற்றுள்ளது. இதில் வர்த்தகம், தொழில்நுட்பம் உள்ளிட்ட பல்வேறு துறைகளில் உறவை வலுப்படத்த இருதரப்பு பேச்சுவார்த்தை நடத்தப்பட்டது.