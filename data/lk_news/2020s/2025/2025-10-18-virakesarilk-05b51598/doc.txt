கனடாவில் இந்திய நடிகர் கபில் சர்மாவின் ஹோட்டலில் துப்பாக்கிச் சூடு

கனடாவின் பிரிட்டிஷ் கொலம்பியா மாகாணத்தில் உள்ள சர்ரேயில் இந்திய நகைச்சுவை நடிகர் கபில் சர்மாவிற்குச் சொந்தமான ஹோட்டல் மீது, துப்பாக்கிச் சூடு நடத்தப்பட்டுள்ளது. கடந்த நான்கு மாதங்களில் குறித்த ஹோட்டல் மீது நடத்தப்படும் மூன்றாவது தாக்குதல் இதுவாகும்.

சர்ரேயில் அமைந்துள்ள 'கேப்ஸ் கஃபே' (Kap's Cafe) என்ற ஹோட்டல் மீது மீண்டும் துப்பாக்கிச் சூடு நடத்தப்பட்டுள்ளது. இந்த ஹோட்டல் ஜூலை மாதம் தான் திறக்கப்பட்டது.

துப்பாக்கிச் சூடு நடத்தப்பட்டபோது ஊழியர்கள் ஹோட்டலுக்குள் இருந்தபோதிலும், அதிர்ஷ்டவசமாக யாருக்கும் காயம் ஏற்படவில்லை.

இருப்பினும், ஹோட்டலின் கண்ணாடி ஜன்னல்கள் மற்றும் கட்டிடத்தின் முகப்பில் சேதம் ஏற்பட்டுள்ளதாகத் தகவல்கள் தெரிவிக்கின்றன.

இந்தத் தாக்குதலுக்கு லோரன்ஸ் பிஷ்னோய் (Lawrence Bishnoi) கும்பலுடன் தொடர்புடையதாகக் கூறப்படும் கோல்டி தில்லான் (Goldy Dhillon) மற்றும் குல்வீர் சித்து (Kulvir Sidhu) ஆகியோர் சமூக ஊடகங்களில் பொறுப்பேற்றுள்ளனர்.

இந்தத் தாக்குதலுக்குப் பிறகு சமூக ஊடகத்தில் பதிவிட்ட மிரட்டல் செய்தியில், கபில் சர்மாவைத் தாங்கள் தாக்குதலுக்கு முன்னரே தொடர்பு கொண்டதாகவும், அவர் பதிலளிக்காததால் இந்தச் செயலில் ஈடுபட்டதாகவும் தெரிவித்துள்ளனர்.

மேலும், அவர் இதற்கும் செவிசாய்க்கவில்லை என்றால், அடுத்த நடவடிக்கை மும்பையில் இருக்கும் என்றும் மிரட்டல் விடுத்துள்ளனர்.