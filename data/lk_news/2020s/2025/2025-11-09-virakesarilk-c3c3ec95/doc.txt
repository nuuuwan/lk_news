போதைப்பொருள் சுற்றிவளைப்புக்கள் குறித்த தகவல்களை  ஊடகங்களுக்கு வழங்க வேண்டாமென சுற்று நிரூபம்  - பிரேம்நாத் சி தொலவத்த கடும் விசனம்

துப்பாக்கிச்சூட்டில் எதிர்க்கட்சி அரசியல்வாதியொருவர் கொல்லப்பட்டால் அவர் பாதாள உலகக் குழுவுடன் அல்லது போதைப்பொருள் கடத்தலுடன் தொடர்புடையவர் என முத்திரை குத்தப்பட்டது. இந்நிலையில் கடந்த வாரம் தேசிய மக்கள் சக்தியின் பிரதேசசபை உறுப்பினரொருவரின் குடும்பத்தார் போதைப்பொருள் வைத்திருந்த குற்றச்சாட்டின் கீழ் கைது செய்யப்பட்டுள்ளனர். அதன் பின்னர் போதைப்பொருள் சுற்றிவளைப்புக்கள் குறித்த தகவல்களை ஊடகங்களுக்கு வழங்க வேண்டாம் என பொலிஸாருக்கு சுற்று நிரூபமொன்று வெளியிடப்பட்டுள்ளதாக முன்னாள் பாராளுமன்ற உறுப்பினர் பிரேம்நாத் சி தொலவத்த தெரிவித்தார்.

ஊடகங்களுக்கு தகவல்களை வழங்க வேண்டாம் எனக் கூறும் உரிமை யாருக்கும் இல்லை என சுட்டிக்காட்டிய அவர், மக்களின் தகவல்களை அறிந்து கொள்ளும் உரிமை பறிக்கப்படுவதை நாம் முற்றாக எதிர்ப்பதாகவும் குறிப்பிட்டார்.

கொழும்பில் ஞாயிற்றுக்கிழமை (09) ஊடகங்களுக்கு கருத்து வெளியிடும் போது இதனைத் தெரிவித்த அவர் மேலும் குறிப்பிடுகையில்,

தேசிய மக்கள் சக்தி அதன் இரண்டாவது வரவு - செலவு திட்டத்தின் ஊடாக எமது முறைமையை அவ்வாறே முன்னெடுத்துச் சென்றிருக்கிறது.

எமது ஆடையை எம்முடையது எனக் கூறாமல் அவர்கள் அணிந்து செல்கின்றனர். சர்வதேச நாணய நிதிய வேலைத்திட்டத்தை அன்று நாம் அங்கீகரித்தோம். அன்று அதனை எதிர்த்தவர்கள் இன்று எவ்வித மாற்றமும் இன்றி அந்த வேலைத்திட்டத்தை முன்னெடுத்துச் செல்கின்றனர்.

முதலாவது வரவு - செலவு திட்டத்தில் பல அழகிய கதைகளைக் கூறினர். ஆனால் அந்த கதைகள் எதுவும் நடைமுறைப்படுத்தப்படவில்லை. இம்முறை வரவு - செலவு திட்டத்தில் உள்ளடக்கப்பட்ட கதைகளை நான்கு மணித்தியாலங்களாக எதிர்க்கட்சிகளை தூற்றிக் கொண்டு ஜனாதிபதி முன்வைத்தார். முன்வைக்கப்பட்டுள்ள இந்த வரவு - செலவு திட்டம் அடுத்த ஆண்டு எவ்வாறு நடைமுறைப்படுத்தப்படுகிறது என்பதை பொறுத்திருந்து பார்ப்போம்.

அன்று அமைச்சர்கள் வாகனங்களைப் பயன்படுத்துவதை கீழ்தரமான செயல் என விமர்சித்தனர். ஆனால் இன்று அவர்களே அதைத் தான் செய்கின்றனர். மக்களுக்கு இல்லாத எதுவும் எமக்கும் தேவையில்லை என்று கூறி தான் இவர்கள் ஆட்சியைக் கைப்பற்றினர்.

தற்போது 1500க்கும் அதிக கெப் ரக வாகனங்களை இறக்குமதி செய்யவதற்கான நடவடிக்கைகள் முன்னெடுக்கப்பட்டுள்ளன. 22 மில்லியன் மக்களுக்கும் இன்று கெப்ரக வாகனங்கள் இருக்கின்றதா?

இவை அனைத்தையும் மறைப்பதற்காக தற்போது போதைப்பொருள் நாடகத்தை அரங்கேற்றுகின்றனர். துப்பாக்கிச்சூட்டில் அரசியல்வாதியொருவர் கொல்லப்பட்டால் அவர் எதிர்க்கட்சியைப் பிரதிநிதித்துவப்படுத்தினால், அவருக்கு பாதாள உலகக் குழுக்களுடன் தொடர்பிருப்பதாகவோ அல்லது அவர் போதைப்பொருள் கடத்தலுடன் தொடர்புடையவர் என்றோ அமைச்சர்கள் கூறினர்.

ஆனால் கடந்த வாரம் தேசிய மக்கள் சக்தியின் பிரதேசசபை உறுப்பினரின் குடும்பத்தால் போதைப்பொருள் குற்றச்சாட்டுக்களின் கீழ் கைது செய்யப்பட்டுள்ளனர்.

அதன் பின்னர் போதைப்பொருள் சுற்றிவளைப்புக்கள் தொடர்பில் எந்தவொரு தகவலையும் ஊடகங்களுக்கு வழங்க வேண்டாம் என பொலிஸாருக்கு சுற்று நிரூபமொன்று வெளியிடப்பட்டுள்ளது. ஊடகங்களுக்கு தகவல்களை வழங்க வேண்டாம் எனக் கூறும் உரிமை யாருக்கும் இல்லை.

மக்களின் தகவல்களை அறிந்து கொள்ளும் உரிமை பறிக்கப்படுவதை நாம் முற்றாக எதிர்க்கின்றோம். இந்த காரணி உள்ளிட்ட அரசாங்கத்தின் சகல ஜனநாயக விரோத செயற்பாடுகளுக்கு எதிராகவும் 21ஆம் திகதி நுகேகொடை எதிர்ப்பு பேரணியில் குரல் கொடுப்போம் என்றார்.