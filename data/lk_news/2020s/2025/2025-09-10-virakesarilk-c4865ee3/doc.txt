உயர்நீதிமன்ற கட்டணங்களை வங்கி அட்டைகள் மூலம் செலுத்தும் புதிய வசதி தொடக்கம்

உயர்நீதிமன்ற வழக்கு நடவடிக்கைகளுக்கான கட்டணங்களை இனி வங்கி கணக்கு அட்டைகள் (Debit/Credit Cards) மூலம் செலுத்திக்கொள்ளும் புதிய வசதி அறிமுகப்படுத்தப்பட்டுள்ளது.

இந்த புதிய மின்வசதி, புதன்கிழமை (10) காலை கொழும்பு உயர்நீதிமன்ற வளாகத்தில் நடைபெற்ற சிறப்பு நிகழ்வில், பிரதம நீதியரசர் பி.பி. சூரசேன தலைமையில் அதிகாரப்பூர்வமாக தொடங்கி வைக்கப்பட்டது.

இதன் மூலம் நீதிமன்ற நடவடிக்கைகளுக்கான கட்டணங்களை பொதுமக்கள் எளிதாகவும், பாதுகாப்பாகவும் செலுத்துவதற்கு வழிவகை செய்யப்பட்டுள்ளது. குறிப்பாக, முன்பு இருந்த நீண்ட நேர பணப் பரிவர்த்தனை செயல்முறைகளை தவிர்த்து, நவீன மின்வசதியின் மூலம் விரைவான சேவையை பெறுவதற்கான வாய்ப்பு உருவாகியுள்ளது.

நீதித்துறையில் தகவல் தொழில்நுட்ப முன்னேற்றங்களை கொண்டு வருவதற்கான நடவடிக்கைகளின் ஒரு பகுதியாக இந்த வசதி அறிமுகப்படுத்தப்பட்டுள்ளதாக அதிகாரிகள் தெரிவித்துள்ளனர்.