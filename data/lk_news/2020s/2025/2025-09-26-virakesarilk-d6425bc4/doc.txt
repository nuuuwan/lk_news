நீதி அமைச்சர் சமர்ப்பித்துள்ள சொத்து பிரகடனத்தில் அவரது கையெழுத்து இல்லை ; மக்களை ஏமாற்றுவது எதிர்க்கட்சியா அரசாங்கமா? - தயாசிறி ஜயசேகர

நீதி அமைச்சர் சமர்ப்பித்துள்ள சொத்து விபரங்களில் அவரது கையெழுத்து இல்லை. இவ்வாறு சொத்து பிரகடனத்தில் ஆளுந்தரப்பு குறைபாடுகளை வைத்துக் கொண்டு, எதிர்க்கட்சியினர் மீது குறைகூறிக் கொண்டிருக்கிறது. எனவே தமது வரிப்பணத்தை கொள்ளையடித்துள்ளது யார் என்பதை மக்கள் புரிந்து கொள்ள வேண்டும் என பாராளுமன்ற உறுப்பினர் தயாசிறி ஜயசேகர தெரிவித்தார்.

கொழும்பில்  வியாழக்கிழமை (25) ஊடகங்களுக்கு கருத்து வெளியிடும் போது இதனைத் தெரிவித்த அவர் மேலும் குறிப்பிடுகையில்,

நாம் எமது சொத்து விபரங்களை சரியாக சமர்ப்பித்திருக்கின்றோம். ஆனால் நீதி அமைச்சர் சமர்ப்பித்துள்ள சொத்து விபரங்களில் அவரது கையெழுத்து இல்லை.

எந்தவொரு தவறும் செய்யாதவர்கள் எதற்காகவும் அஞ்சத் தேவையில்லை. நாம் அரசாங்கத்தைக் கண்டு அஞ்சவில்லை. ஆனால் தவறு செய்தவர்களை கைது செய்யும் போது அது எதிர்க்கட்சிகளுக்கு மாத்திரம் மட்டுப்படுத்தப்பட்டதாக இருக்கக் கூடாது. ஆளுங்கட்சியில் எவரேனும் தவறிழைத்திருந்தால் அவர்களும் கைது செய்யப்பட வேண்டும்.

323 கொள்கலன்கள் துறைமுகத்திலிருந்து எவ்வித சோதனைகளும் இன்றி விடுவிக்கப்பட்டதில் பிரதானமானவர் ஜனாதிபதி அநுரகுமார திஸாநாயக்க, அடுத்தது அமைச்சர் பிமல் ரத்நாயக்க.

உண்மையில் பொலிஸார் ஊழலுக்கு எதிராக நடவடிக்கை எடுப்பது உண்மையெனில் இவர்களுக்கெதிராகவும் சட்டத்தை நடைமுறைப்படுத்த வேண்டும். நாம் எந்தவொரு சந்தர்ப்பத்திலும் மக்களின் வரிப்பணத்தை சூரையாடவில்லை. எனவே எம்மீது வழக்கு தொடரப்பட்டாலும் தைரியமாக நாம் அதை எதிர்கொள்வோம்.

எம்மீது போலியான வழக்கு தாக்கல் செய்யப்பட்டால் அதற்கும் நாம் தயாராகவே இருக்கின்றோம். மக்களுக்கு நாம் உதவி செய்திருக்கின்றோமே தவிர, ஜே.வி.பி.யினரைப் போன்று பொய் கூறி மக்களிடமிருந்து எதையும் கொள்ளையிடவில்லை.

ஆனால் ஜே.வி.பி. மக்களின் சொத்துக்களை அழித்து தமது சொத்துக்களை பாரியளவில் அதிகரித்துக் கொண்டுள்ளது. அரசியல் செயற்பாடுகளுக்கு அவர்கள் தமது சொந்த பணத்தை செலவிடுவதில்லை என பகிரங்கமாகக் கூறுகின்றனர். மக்கள் இதனை புரிந்து கொள்ள வேண்டும்.

அரசாங்கம் தேர்தல் காலங்களில் மக்களுக்கு வழங்கிய போலியான வாக்குறுதிகளை நிறைவேற்ற முடியாமல் நெருக்கடிக்குள்ளாகியுள்ளது. கடந்த ஓராண்டுக்குள் அரசாங்கத்தால் எதையுமே செய்து கொள்ள முடியாது போயுள்ளது. இதனால் ஏற்பட்டுள்ள அழுத்தத்தின் காரணமாகவே எதிர்க்கட்சியினர் மீது அரசியல் பழிவாங்கல்களை முன்னெடுத்துள்ளனர் என்றார்.