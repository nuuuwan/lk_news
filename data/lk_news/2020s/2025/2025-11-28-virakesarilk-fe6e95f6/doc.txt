ஒண்டிமுனியும் நல்லபாடனும் - திரைப்பட விமர்சனம்

நடிகர்கள் :  பரோட்டா முருகேசன், கார்த்திகேசன், சித்ரா நடராஜன், முருகன், விஜயன், சேனாபதி மற்றும் பலர்.

தமிழ் திரைப்படங்களில் வெகு அரிதாகத்தான் உள்ளார்ந்த நிலவியல் பகுதிகளில் வாழும் மக்களின் நாளாந்த வாழ்வியல் மிகவும் யதார்த்தமாக படைப்புகளாக உருவாகும். அந்த வகையில் குறிஞ்சி பூ போல் 'ஒண்டி முனியும் நல்லபாடனும்' எனும் படம் உருவாகி இருப்பதாக படக் குழுவினரும் படத்தை பிரத்யேகமாக திரையிடும் போது பார்வையிட்ட திரை ஆர்வலர்கள் விமர்சனம் செய்திருந்தனர். இந்நிலையில் இந்தத் திரைப்படம் தற்போது பட மாளிகையில் வெளியாகி இருக்கிறது. இது ரசிகர்களுக்கு மன நிறைவை அளிக்குமா? அளிக்காதா? என்பதை தொடர்ந்து காண்போம்.

தமிழகத்தின் கொங்கு மண்டல பகுதியில் வாழும் ஏழை விவசாயி ஒருவர் - அவருடைய நேர்த்தியான உழைப்பின் காரணமாக அப்பகுதியில் உள்ள மக்கள் அவரை 'நல்ல பாடன்' என குறிப்பிடுகிறார்கள்.

அவர் தன்னுடைய மகன் எதிர்பாராமல் கிணற்றில் விழுந்து உயிருக்கு போராடுகிறார். அந்தத் தருணத்தில் 'எம் பிள்ளையின் உயிரை காப்பாற்று ஒண்டி முனியே..! உனக்கு எம் கையில் இருக்கும் கிடாயை பலி கொடுக்கிறேன்' என பிரார்த்தனை செய்கிறார். அவருடைய பிரார்த்தனை பலித்து, மரணத்தின் எல்லை வரை சென்ற அவருடைய மகன் உயிர் பிழைக்கிறான்.

பிரார்த்தனைக்கான நேர்த்திக்கடனை செலுத்துவதற்காக காத்திருக்கிறார் நல்ல பாடன். ஆனால் அவருடைய நேர்த்திக்கடன் நிறைவேறாத வகையில் ஊர் பெரியவர்கள் அந்த காவல் தெய்வத்தின் ஆலயத்தை சடங்குகள் ஏதும் செய்யாத நிலையில் பூட்டி வைத்திருக்கிறார்கள்.  இந்த நிலையில் நல்ல பாடன் தன்னுடைய நேர்த்தி கடனை நிவர்த்தி செய்வதற்காக ஊர் பெரிய தலைக்கட்டான ( பன்னாடிகள்) இருவரிடமும் சமரச பேச்சு வார்த்தையை தொடங்குகிறார்.

ஒற்றை ஆளாக சமரச பேச்சு வார்த்தையை தொடங்கிய நல்ல பாடனின் முயற்சி வெற்றி அளித்ததா? இல்லையா?  என்பதும்.. அவருடைய நேர்த்திக்கடன் நல்ல முறையில் நிறைவேறியதா? இல்லையா? என்பதையும் விவரிப்பது தான் இப்படத்தின் கதை.

இன்றும் கிராமங்களில் ஏழை  விவசாயிகளின் உழைப்பை அங்குள்ள நிலசுவான்தார்களாக இருக்கும் பெரிய மனிதர்கள் சுரண்டுவது இயல்பாக காட்சிப்படுத்தப்பட்டிருப்பது ரசனை.

திரைக்கதைக்கு வலிமை சேர்க்கும் வகையில் பாவிக்கப்பட்டிருக்கும் ஆடும், அதை சார்ந்த விற்பனையும் ரசிகர்களை பதட்டப்பட வைக்கிறது.

நல்ல பாடன் கதாபாத்திரத்தில் நடித்திருக்கும் நடிகர் பரோட்டா முருகேசன் அந்த கதாபாத்திரத்தை தன்னுடைய ஜீவனுள்ள நடிப்பின் மூலம் உயிர்ப்பித்திருக்கிறார்.

பாடல்கள் இல்லை என்றாலும் பின்னணி இசை மூலமாகவே ரசிகர்களுக்கு தன் இருப்பை வெளிப்படுத்தி ரசிக்க வைக்கிறார் இசையமைப்பாளர்.

நிலவியல் காட்சிகளையும் அங்கு உலவும் அசலான மக்களையும் நேர்த்தியாக தன்னுடைய கமெரா கண்களில் பதிவு செய்து ரசிகர்களுக்கு காட்சி ரீதியான விருந்தை படைத்துள்ளார் ஒளிப்பதிவாளர்.

இயக்குநர் சுகவனம் சிறிய முதலீட்டு திரைப்படங்களை விநியோகிக்கும் விநியோகஸ்தராகவும் பணியாற்றி இருப்பதால்.. அவரால் நேர்த்தியான-  வெற்றி பெறக்கூடிய சிறிய முதலீட்டு திரைப்படத்தை உருவாக்கி பாராட்டை பெறுகிறார். அதிலும் உச்சகட்ட காட்சி யாராலும் எளிதில் யூகிக்க முடியாத வகையில் அமைத்து தான் ஒரு சிறந்த படைப்பாளி என்பதையும் நிரூபித்திருக்கிறார்.