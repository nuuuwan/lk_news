கண்டி எசல பெரஹராவை முன்னிட்டு விசேட சோதனை நடவடிக்கை ; போலி அடையாள அட்டைகளுடன் ஒருவர் கைது!

கண்டி எசல பெரஹராவை முன்னிட்டு மேற்கொள்ளப்பட்ட விசேட சோதனை நடவடிக்கையின் போது, போலியாக தயாரிக்கப்பட்ட 08 தேசிய அடையாள அட்டைகளுடன் ஒருவர் கைது செய்யப்பட்டுள்ளதாக கண்டி மாவட்ட பொலிஸ் அத்தியட்சகர் அனுருத்த பண்டாரநாயக்க தெரிவித்துள்ளார்.

இன்று (04) நடைபெற்ற ஊடகவியலாளர் சந்திப்பில் உரையாற்றிய போதே அவர் மேற்கண்டவாறு தெரிவித்துள்ளார்.

இந்த ஆண்டு ரந்தோலி பெரஹராவை காண அதிகமான பக்தர்கள் வருவார்கள் என எதிர்பார்க்கப்படுவதால், பாதுகாப்பை உறுதி செய்ய பொலிஸ் அதிகாரிகள் பணிகளில் ஈடுபடுத்தப்படுவார்கள்.

பெரஹராவை பார்ப்பது போன்ற போலிக்காரணத்தில் பல்வேறு குற்றச் செயல்களில் ஈடுபடக்கூடிய நபர்கள் பொதுமக்களிடையே இருப்பதால், சந்தேகத்திற்கிடமான நபர்களைக் கண்டால் உடனடியாக அருகிலுள்ள பொலிஸ் அதிகாரிக்கு தெரிவிக்குமாறு கண்டி மாவட்ட பொலிஸ் அத்தியட்சகர் அனுருத்த பண்டாரநாயக்க பொதுமக்களிடம் கேட்டுக்கொண்டார்.

மேலும்,  கண்டி நகரம் வழியாக மஹியங்கனை, மாத்தளை போன்ற பகுதிகளுக்கு செல்லும் மக்கள், மாற்று பாதைகளை பயன்படுத்த வேண்டும் எனவும் அவர் அறிவுறுத்தினார்.

பெரஹரா பார்வைக்கு வரும் பக்தர்கள், தாங்கள் கொண்டுவரும் பிளாஸ்டிக் போன்ற கழிவுகளை வீதிகளில் விட்டு விடாமல், குப்பை கூடங்களில் வீசுவதற்கு நடவடிக்கை எடுக்க வேண்டும் என அவர் பொதுமக்களிடம் கேட்டுக்கொண்டார்.