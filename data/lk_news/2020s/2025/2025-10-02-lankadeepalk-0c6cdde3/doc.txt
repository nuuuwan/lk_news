කොළඹ පොත් දැක්මට ජනගගක්: දැනටම ලක්ෂ 2කට කිට්ටුයි

ශ්‍රී ලංකා පොත් ප්‍රකාශකයන්ගේ සංගමය 26 වැනි වරටත් සංවිධානය කරන කොළඹ ජාත්‍යන්තර පොත් ප්‍රදර්ශනය ඉතාමත් සාර්ථකව පැවැත්වෙන බව පොත් ප්‍රකාශකයන්ගේ සංගමයේ සභාපති දිනේෂ් කුලතුංග මහතා පැවැසීය.

මේ දින කිහිපයේ පමණක් ජනතාව ලක්ෂ එකහමාරකට වැඩි පිරිසක් පොත් ප්‍රදර්ශනය නැරඹීමට හා පොත්පත් මිලදී ගැනීමට පැමිණ ඇති බව ද ඔහු සඳහන් කළේය.

පසුගිය වසර වලට වඩා බොහෝ සාර්ථක ලෙස පොත් ප්‍රදර්ශනය මෙවර පැවැත්වෙන බවත් පොතපත හොඳින් අලෙවි වන බවට කුටි සංවිධායකයන් ප්‍රකාශ කරන බවත් ඔහු කීය.

මෙවර ප්‍රදර්ශනය ආරම්භයේ සිටම සති අන්ත හෝ සතියේ දින යැයි නොසලකා ජනතාව ඇදෙමින් සිටින බව ද වෙන වසරවල එවැනි තත්වයක් නොතිබූ බව ද ඔහු කීය.

මෙවර පොත් ප්‍රදර්ශනයට වැස්සෙන් කිසිම බාධාවක් ඇති නොවූ බව ද සමහර නවකතා ඇතුළු පොත් මිලදී ගැනීම සඳහා පෝලිම් නිර්මාණය වී ඇති බව ද ඔහු සඳහන් කළේය. මෙවර ප්‍රදර්ශනය සදහා පොත් ප්‍රකාශකයන් 450 කගේ කුටි ඇතුළත්ව තිබෙන බව ද ඔහු කීය.