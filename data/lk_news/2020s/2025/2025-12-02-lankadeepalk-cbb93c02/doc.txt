සාහිත්‍යය වළපල්ලට ගියේ ගුරුකුල බෙදීම් නිසයි

කැලණිය විශ්වවිද්‍යාලයේ සිංහල අංශයේ හිටපු මහාචාර්ය, සිංහල විශ්වකෝෂයේ හිටපු ප්‍රධාන කර්තෘ කුලතිලක කුමාරසිංහ මහතා රචනා කළ සාහිත්‍ය විචාරය විශ්වකෝෂය තෘතීය භාගය කෘතිය ඇස්. ගොඩගේ ප්‍රකාශනයක් ලෙස පසුගියදා එළිදැක්වුණි.

කවිය, නවකතාව, කෙටිකතාව, ඇතුළු බොහෝ සාහිත්‍ය ක්ෂේත්‍ර විමර්ශනය කරමින් සාහිත්‍ය විචාරය පෝෂණය කිරීම සඳහා පුළුල් දායකත්වයක් සැපයූ කුලතිලක කුමාර සිංහ මහතා ඒ සම්බන්ධයෙන් පළ කළ විචාර කෘති සංඛ්‍යාව බොහෝය. සාහිත්‍ය විචාරය විශ්වකෝෂය ග්‍රන්ථයද ඒ යටතටම ගැනෙන නවතම කෘතියයි. මෙහි ප්‍රථම හා ද්විතීය කොටස් මීට පෙර ප්‍රකාශයට පත්වූ අතර මේ එහි තුන්වැන්නයි. මතු දැක්වෙන්නේ සම්මානිත මහාචාර්ය කුලතිලක කුමාරසිංහ මහතා සමග ඒ සම්බන්ධයෙන් අප කළ සංවාදයක සටහනකි.

ප්‍ර විවිධ නූතන සාහිත්‍ය විචාර මතවාද කෙරෙහි අවධානය යොමු කරමින් සංස්කරණය කරන්නට යෙදුණු මෙම කෘතියේ දී ඔබේ වැඩි අවධානය යොමුවන්නේ කවර කාරණා කෙරෙහිද?

මෙසේ එළිදැක තිබෙන්නේ සාහිත්‍ය විචාරය විශ්වකෝෂයේ තෘතීය භාගයයි. මෙහි විචාර වාද හා සංකල්ප ගැනත් ඇතැම් දේශීය හා දේශීය සාහිත්‍ය විචාරකයන්ගේ විචාර ක්‍රමවේද පිළිබඳවත් ලිපි පහළොවක් ඇතුළත් වෙනවා. ඒ එකිනෙක ලිපි සම්පාදනය කරනු ලැබ ඇත්තේ රටේ පිළිගත් විද්වතුන් හා විචාරකයන් විසින්. මෙම ලිපි මගින් සාහිත්‍ය විචාරය ගැන උනන්දු වන විද්‍යාර්ථීන්ට ඒ ඒ ක්ෂේත්‍ර හා විෂය පථය පිළිබඳව ගැඹුරු මෙන්ම පෘථුල යථාවබෝධයක් ලබාගන්න පුළුවන්.

සුචරිත ගම්ලත්ගේ සාහිත්‍ය විචාර ක්‍රමවේදය (උදේනි ජයවීර), කේ. ජයතිලකගේ සාහිත්‍ය විචාර භූමිකාව (බිහේෂ් ඉන්දික සම්පත්), ත්‍රිපිටක ගාථා පිළිබඳ විමර්ශනයක් (මකුරුප්පේ ධම්මානන්ද හිමි), මහාචාර්ය මිණිවන් පී. තිලකරත්නගේ විචාර කලාව (මහේෂ් ක්‍රිශාන්ත), තාත්විකවාදය (කුලතිලක කුමාරසිංහ), සාංද්‍රෘෂ්ටිකවාදය (චම්පා එස්. ද සිල්වා, මනෝජ් ආරියරත්න), සංස්ථිතිකවාදය (විමල් දිසානායක), දා දා වාදය (විමල් දිසානායක), නන්දසේන රත්නපාලගේ සාහිත්‍ය විචාරය සහ සමාජ මානව විද්‍යා සාහිත්‍යාය (සාලිය කුලරත්න), සාහිත්‍යය සමාජයීය අධ්‍යයනය (එම්.ඒ.ජී. ජයනි සමීරා), පශ්චාත් නූතනවාදය නොහොත් පසුකාලීන ධනවාදයේ සංස්කෘතික තර්කනය (කුලතිලක කුමාරසිංහ), යථාර්ථවාදය (කුලතිලක කුමාරසිංහ), නවකතාව හා භාෂා විචාරය (විමල් දිසානායක), නවකතා විචාරය හා ඉතිහාසය (විමල් දිසානායක), ඩිමෙට්‍රියස් සහ On Style නිබන්ධනය පිළිබඳ හැඳින්වීමක් - සුභාවිත ලේඛන විචාර කලාවේ මූලාශ්‍ර අනාවරණය (ආර්.එම්.ඩී.එස්. රන්දිවෙල) යන මාතෘකා යටතේ ලියවුණු ලිපි පෙළක් මීට ඇතුළත්ව තිබෙනවා.

ප්‍ර සාහිත්‍ය කෘතියක් මනාව අධ්‍යයනය කර විචාරයට ලක් කිරීමට නම් ඔහු සතුව පැවැතිය යුත්තේ කෙබඳු අවබෝධයක් ද?

සාහිත්‍ය විචාරකයා සාහිත්‍ය කෘතියක් මැනැවින් අවබෝධ කරගෙන එහි ගැඹුරු අරුත් නිරීක්ෂණය කර රසවිඳීමට නම් ඔහු එම නිර්මාණය පහළ වූ සමාජය හොඳින් දැන සිටිය යුතුයි. සාහිත්‍ය හා සමාජය අතර දැඩි සම්බන්ධතාවක් තිබෙනවා. සමාජය පිළිබඳව ගැඹුරු අවබෝධයකින් තොරව එම සමාජයේ ජීවත් වන පුද්ගලයන්ගේ සංකීර්ණ ජීවිත සිතුම් පැතුම් නිවැරැදිව තේරුම් ගන්න බැහැ. සාහිත්‍ය කෘතිවලට පාදක වන්නේ අප ජීවත් වන සමාජයයි. එම සමාජයේ ජීවත් වන පොදු ජනතාවගේ හෘදය ස්පන්දනය සාහිත්‍ය කෘතිවලින් පිළිබිඹු විය යුතුයි. සමාජය යනු මිනිස් කණ්ඩායමක්. එම මිනිසුන්ගේ ඇගැයීමට හසුවන චර්යා ධර්ම පද්ධතියක් තියෙනවා. පොදු සිරිත් විරිත් සමුදායක් තිබෙනවා. සාර්ධර්ම මාලාවක් ක්‍රියාත්මක වෙනවා. සාහිත්‍ය කෘතිය ඒ මිනිස් ක්‍රියාකාරකම් පද්ධතියේ ප්‍රතිබිම්බයයි.

සමාජයක් සාමාන්‍යයෙන් වෙනස් වන විට එහි නොයෙක් අංගද වෙනස් වෙනවා. සමහර අංග බොහෝ සෙයිනුත් සමහර අංග මද වශයෙනුත් වෙනස් වෙනවා. සමාජයක් ක්‍රමයෙන් වෙනස් වූ සැටි එහි සාහිත්‍යය විමසා බැලීමෙන් දැනගන්න පුළුවන්.

ප්‍ර නූතන සාහිත්‍ය විචාරය පිළිබඳ සංවාදයේදී බොහෝ දෙනාගේ අදහස වී ඇත්තේ විචාරය බිඳ වැටී ඇති බවයි. මේ චෝදනාව ඔබ පිළිගන්නවාද?

අපේ රටේ බොහෝ නිර්මාණකරුවන් තමන්ගේ කෘතිය පිළිබඳ සාකච්ජාවට ලක් නොවුණාම විශේෂයෙන් එම කෘතියේ අසාධනීය අංශ පෙන්වා දුන්නාම ඔවුන් ඒකට වැඩි කැමැත්තක් නොදක්වන බවක් පෙනෙන්නට තිබෙනවා. කෘතියේ දුබලතා අඩු පාඩු පෙන්වා දුන්නාම සමහර නිර්මාණකරුවෝ තරහ වෙනවා. ඒ අඩුපාඩු පිළිබඳව සවන් දෙන බවක් පෙනෙන්නේ නෑ.

තත්වය එහෙම වුණත් මේ රටේ ප්‍රාමාණික විද්වතුන් කියන්නේ නෑ සාහිත්‍ය විචාරයක් නැහැ කියලා. මේ චෝදනා කරන්නේ ප්‍රාමාණික විද්වතුන් නොවේ සාමාන්‍ය විවේචකයන්. ඔවුන් කිසිම හැදෑරීමක් අධ්‍යයනයක් නැතිව ගත් කටටම කියනවා සාහිත්‍ය විචාරයක් නැහැ කියලා.

සමහර ජනප්‍රිය නවකතා රචකයන් ඉහළ මට්ටමේ සාධනීය විචාර බලාපොරොත්තු වෙනවා. අපි ජනප්‍රිය සාහිත්‍යය අධ්‍යයනය කරල ඒ පොත් පත් ගැන යම් යම් විචාර ලියා තිබෙනවා. ජනප්‍රිය දහරාවේ නවකතාව ගැන විශ්වවිද්‍යාලවල පවා උගන්වනවා. මේ නවකතා රචකයන් අතර ඉතාම දක්ෂ රචකයන් සිටින බව ඇත්ත. අවශ්‍ය නම් ඔවුන්ට පුළුවන් ගැඹුරු නවකතා රචනා කරන්න. එහෙත් වෙළෙඳපොළ ඉල්ලු‍ම නිසා තමයි ඔවුන් දිගින් දිගටම ජනප්‍රිය නවකතාව තුළම රැඳිල ඉන්නෙ.

ඒත් විචාරකයකුට ජනප්‍රිය නවකතා ගැන දිගින් දිගටම විචාරයේ යෙදීම ප්‍රායෝගික කාරණයක් නොවෙයි. ඒ නිසා සාහිත්‍ය විචාරයක් නැහැයි කියලා චෝදනා කරන්න බෑ. ඒත් අද වන විට ලෝක සාහිත්‍යයේ මතු වී එන නව විචාර සංකල්ප පිළිබඳ උනන්දුවක් දක්වන විචාරකයන්ගේ නම් අඩුවක් තිබෙන බව පෙනෙනවා. බොහෝ දෙනා ඒ සංකල්ප අධ්‍යයනයට උනන්දු වන බවක් පෙනෙන්නේ නෑ. අපි මේ පොත් පළ කළත් ඒවා නූතන පරම්පරාවේ කී දෙනෙක් අධ්‍යයනය කරනවා දැයි අපි දන්නේ නෑ. මේ විචාර පොත් වුණත් ඉතාම හෙමින් තමයි අලෙවි වන්නේ. විචාරයක් නෑ කිය කියා ඉන්නවා මිස තරුණ විචරකයන් මේ නව විචාර අධ්‍යයනයට පෙළෙඹෙන්නේ නෑ.

ප්‍ර ඇතැම් නිර්මාණකරුවන් විචාරකයන්ගේ අදහස් පිළිගැනීමට මැළිකමක් දක්වන බව ඔබ කිව්වා. කොහොම වුණත් නිර්මාණ රචකයන් බොහෝ දෙනා කියන්නේ විචාරකයන්ට ඕනෑ විදියට නිර්මාණ කළ නොහැකි බවයි.

ඒක ඇත්ත. විචාරකයන්ට ඕනෑ විදියට  ලියන්න ඕනැ කියල එකක් නෑ. ඒ විදියට ලියන්න ඕනැත් නෑ. නිර්මාණය තමයි ප්‍රමුඛ වෙන්නෙ. විචාරය එන්නෙ ඊට පස්සෙ. ඒත් යම් යම් සිද්ධාන්ත තිබෙනවා. විචාර සංකල්ප තිබෙනවා. ඒ ගැන යම් අධ්‍යයනයක් නිර්මාණකරුවාට තිබීම වැදගත්. ඒත් එකම සිද්ධාන්තය මතම පිහිටා හැම සාහිත්‍ය කෘතියක්ම විචාරය කරන්නට යා යුතු නෑ. එහෙම කරන්නත් බෑ. එහෙම කවුරු හරි කරනව නම් ඒක හානියක්. අවශ්‍ය විචාර ක්‍රම හොයාගන්න ඕනෙ නිර්මාණය ආශ්‍රයෙන්. නිර්මාණයට අහේතුක ලෙස එකම විචාර සිද්ධාන්තය ගලප්පන්න බෑ.

ප්‍ර ඒත් මීට දශක කිහිපයකට පෙර මේ රටේ සාහිත්‍ය විචාරය පෝෂණය කළ විශ්වවිද්‍යාල අද නිහඬව සිටින බවක් පෙනෙන්නට තිබෙනවා නේද?

ඒක නම් සම්පූර්ණයෙන්ම ඇත්ත. මම විශ්වවිද්‍යාලයෙන් විශ්‍රාම අරගෙන දැන් අවුරුදු එකොළහක් විතර ඇති. එදා සාහිත්‍ය විචාරය පිළිබඳව නිසි අධ්‍යනයක යෙදෙමින් විචාරය පෝෂණය කළ පිරිස අද විශ්වවිද්‍යාලවල දක්නට ලැබෙන්නේ ඉතාම අඩුවෙන්. අපි විශ්වවිද්‍යාලෙයේ ඉගැන්වීම් කටයුතු කරද්දී හඳුන්වා දුන්නා සාහිත්‍ය විචාර පාඨමාලාවක්. අදටත් ඒවා ශිෂ්‍යයන් අධ්‍යයනය කරනවා. ඒවා ඉගෙනගෙන ප්‍රථම පන්ති සාමාර්ථ්‍ය පවා ලබාගන්නවා. ඒත් අවාසනාවකට මේ ශිෂ්‍යයන් සාහිත්‍ය විචාරයේ දිගින් දිගටම යෙදෙන්නේ නෑ. ලේඛනකරණයේ යෙදෙන්නේ නෑ. ඔවුන් තමන්ගේ අධ්‍යයන උපාධිය ඉවර වෙනවත් එක්කම නවත්වනවා. ඒක කනගාටුවට කාරණයක්.

ප්‍ර සාහිත්‍යයේ පෝෂණය වෙනුවෙන් යහපත් සාහිත්‍ය විචාරයක් නූතන සමාජය තුළ ගොඩනගා ගැනීමට අප කළ යුත්තේ කුමක්ද?

උසස් සාහිත්‍ය නිර්මාණ බිහිවීමට නම් විචාර සංකථන, සංවාද ඇතිවෙන්න ඕනෑ. මීට කලකට පෙර එබඳු තත්වයක් මේ රටේ තිබුණා. විශේෂයෙන් 80- 90 දශකවල ඒ තත්වය දකින්න පුළුවන් වුණා. විශ්වවිද්‍යාල තුළ පවා විචාර සභා පැවැත්වූවා. ලකාවේ ප්‍රකට විචාරක විද්වතකු විශ්වවිද්‍යාලයට කැඳවලා ඒ ඇසුරින් සංවාද ගොඩනැගුවා. ඒ ඇසුරින් ශිෂ්‍යයන් අතර යම් විචාර අවබෝධයක් ලබා දෙන්න පුළුවන් වුණා.

ඒත් අවාසනාවකට වගේ 2010න් පස්සෙ සාහිත්‍ය විචාරය සම්බන්ධයෙන් විශ්වවිද්‍යාලවල පුදුම නිහඬතාවක් තියෙනවා. දැන් එබඳු සාහිත්‍ය සංකථන, විචාර සංකථන තිබෙන්නේ හරිම අඩුවෙන්. රටේ බාහිර සමාජයේ තැන තැන එබඳු සාහිත්‍ය සංවාද තිබුණත් විශ්වවිද්‍යාලවල මේ තත්වය ඉතාම මන්දගාමීවයි සිද්ධ වෙන්නේ.

තිබුණත් තියෙන්නේ එක් එක් ගුරු කුලවල සාමාජිකයන්ගේ එකමුතුවෙන් කෙරෙන සංවාද බවයි පෙනෙන්නේ. ඇත්තම කිව්වොත් සාහිත්‍ය වළපල්ලට ගියේ මේ ගුරු කුල බෙදීම් නිසයි. මේ ගුරු කුල නිසා වුණේ එක්තරා කණ්ඩායම්වල අදහස් පමණක් මතු කිරීමට උත්සාහ ගැනීමයි. ඒ අදහස් අනුමත කරගැනීමයි.  ඔවුන්ට අවශ්‍ය ඔවුන්ගේ මතයම පමණක් අනුමත කරන ගෝල බාලයන් නිර්මාණය කිරීමයි. මේක හරිම අවාසනාවක්.

ප්‍ර ඔබ කියන්නේ එක් යුගයක් නිර්මාණය කළ පේරාදෙණි ගුරුකුලය පවා මේ තත්වයේම එකක් බවද?

මේ හැම එකක්ම කල්ලි විතරයි. ගුරුකුල කියන්නත් බෑ ඒවට. ඒවායෙන් හැදුවේ විචාර කල්ලි. සාහිත්‍ය කල්ලි. දැන් ඒකට දේශපලනයත් එකතු වෙලා. අවාසනාව ඒකයි. එහෙම වුණාම තමන්ගෙ දේශපාලනය ප්‍රචලිත කිරීමට තමයි මේ සාහිත්‍ය කල්ලි යොදා ගන්නෙ. ඒ මිසක් මේ කණ්ඩායම් සාහිත්‍යයේ වර්ධනයට දක්වන දායකත්වයක් නෑ. ගුණදාස අමරසේකර වගේ කෙනෙක් කාලෙන් කාලෙට තමන්ගෙ මතවාද වෙනස් කරමින් ඉදිරිපත් කළ විචාර මතවාද නූතන විචාරකයන්ට බොහෝ පාඩම් කියා දෙනවා. ඔහු එකම මතවාදයේ එල්බගෙන සිටියේ නෑ. නව මතවාද තර්කානුකූලව ඉදිරිපත් කළා. ඒක තමයි අවශ්‍ය.