අපෙන් වෙන්ව යන නලීන්, ඔබට සුබ ගමන්

සරල චාම් ජීවන චරිතයකින් හෙබි සොඳුරු රංගධරයෙකු සේ ඔහු හැඳින්විය හැක. සිනහමුසු මුහුණින් කා අතරත් විනෝදය මැවූ ඔහු අද දිවි රඟමඬලින්ම අප හැර නික්ම යන්නේය. අපේ වේදිකාව සිනමාව හා පුංචි තිරය හැඩ කළ අපූර්ව රංගන පෞරුෂයක නිහඬ කථාවක් එලෙසින් නිමා වේ. ප්‍රේක්ෂක සිත් සනහාලීමට තරම් වයසක් ඔහුට තිබුණත් පිළිකා මාරයාගේ කුරිරු බවට එරෙහිව ඔහුට වෙන කළ හැක්කක් නැත. සියල්ල සිදුවී හමාරය. නලීන් ප්‍රදීප් උඩවෙල නම් වූ ඒ අපූරු මිනිසා අපට කියා ඉතිරි කර ගිය පාඩම් බොහෝය. නලීන් රාජ්‍ය නිලධාරියෙකි. එසේම දේශපාලනඥයෙකි. මිනිසුන් අතර නිහතමානී කලාකරුවෙකි. නලීන් සැම විටෙකම කා සමඟත් ඉතා සුහදශීලීය. ඔහු සමග කලා කටයුතු ආදිය සිදු කිරීමද පහසුය. සරල බව හා සුහදකම මෙන්ම නිරහංකාරකමද ඔහුගේ ජීවිතයේ පුදසුනක් මෙන් විය.

නලීන් ප්‍රදීප් උඩවෙල උපත ලබන්නේ 1969 මාර්තු 20දා මාතලේදීය. ඔහු ශ්‍රී ලාංකික සිනමාවේ, වේදිකා නාට්‍යයේ සහ රූපවාහිනියේ නළුවෙකු ලෙස මෙරට ජනතාවට බෙහෙවින් සමීප වූ අයෙකි. ගැමිකම මෙන්ම අව්‍යාජ ගති ලක්ෂණ ඔහුගේ මිත්‍ර සන්ධානයට පාර කැපීය. වර්ෂ 1993 දී නලීන් රජයේ ප්‍රවෘත්ති දෙපාර්තමේන්තුවට අයත් රජයේ චිත්‍රපට අංශයේ පුහුණු වන සිනමා සංස්කරණ ශිල්පියෙකු ලෙස එක්වේ. ඒ ජාතික ආධුනිකත්ව මණ්ඩලයේ පුහුණුවට අදාළවය. 1998 දී සේවය ස්ථිර වූ ඔහු රජයේ චිත්‍රපට අංශයේ වාර්තා චිත්‍රපට සංස්කරණයට දායක විය. මේ ලිපිය ලියන මාද ඔහුත් සමඟ ඒ රාජකාරී බැඳීමෙන් එකට කටයුතු කළ අයෙකු වීමද කිව යුතුය.

1998 රාජ්‍ය නාට්‍ය උලෙළේදී කේ.බී. හේරත්ගේ දෙවන මහින්ද නාට්‍යයේ විශිෂ්ඨ රගපෑම වෙනුවෙන් හොඳම නළුවා සම්මානයෙන් පුද ලැබීම නලීන්ගේ ජීවිතයේ හැරවුම් ලක්ෂයක් විය. ඔහු රඟපෑ වේදිකා නාට්‍යද බොහෝ ගණනකි. ඔහු සිනමාවට පිවිසෙන්නේ ජැක්සන් ඇන්තනිගේ ජුලියට්ගේ භූමිකාවෙනි. තාරකා මල්, පරාවර්තන, ආසයි මං පියාඹන්න… වැනි චිත්‍රපට හරහා ඔහුගේ විශිෂ්ට සිනමා භාවිතය පැහැදිළිය. පුංචි තිරය වර්ණවත් කළ ටෙලි නාට්‍ය හතළිහකට වැ‍ඩි සංඛ්‍යාවක් නලීන්ගේ රංගන පෞරුෂයෙන් කළ එළි ගැනිවිණි. ඔහු අවසන් වරට රඟපෑ වේ ආදරණීය මිනිසුන් ටෙලි නාට්‍යයේය. ඔහු රංගනය වෙනුවෙන් අවස්ථා ගණනාවක දී සම්මානයටද පාත්‍ර විය. 2014දී ප්‍රජාතන්ත්‍රවාදී පක්ෂයෙන් පළාත් සභා මැතිවරණයට තරඟ කර බස්නාහිර පළාත් සභාවේ මන්ත්‍රීවරයෙකු ලෙස තේරී පත් වූ ඔහු පසුව විපක්ෂ නායක කාර්යාලයේ මාධ්‍ය අංශයට අනුයුක්තවද සිය රාජකාරී කටයුතු ඉටු කළේය. ඔහුගේ මරණය සිදු වූයේ පිළිකාවක් හෙයින් ඉන් අපට පවසන බලවත් කතාවක් තිබේ. ඒ අප අපගේ සෞඛ්‍යාරක්ෂිත බව අනිවාර්යයෙන් රැකිය යුතු වීමයි. අයහපත් පුරුදු හා චර්යා අපගේ ජීවිතවලින් බැහැර කළ යුතු වීමයි. මීට වඩා අප සැම දෙනාගේම ජීවිත ගැන සැලකිලිමත් විය යුතු වීමයි. නලීන් උඩවෙළගේ දේහය අංක 193/55, දෙවැනි පටුමඟ, ප්‍රසන්න උයන, මත්තේගොඩ යන නිවසේ දැනට තැන්පත් කර ඇති අතර අවසන් කටයුතු අද (25දා) සවස 5.00ට මත්තේගොඩ ආදාහනාගාරයේ දී සිදු කිරීමට නියමිතය. ප්‍රිය සොයුර ඔබට නිවන් සුව.