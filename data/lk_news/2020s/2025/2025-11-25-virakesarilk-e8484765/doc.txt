சித்திரவதைகளைத் தடுத்தல் தொடர்பான ஐ.நா உபகுழு 2026 இல் இலங்கைக்கு வருகை

சித்திரவதைகளை முடிவுக்குக்கொண்டுவருவதில் இலங்கையின் நிலைவரம் தொடர்பில் ஆராய்வதற்காக சித்திரவதைகளைத் தடுத்தல் தொடர்பான ஐக்கிய நாடுகள் உபகுழுவின் பிரதிநிதிகள் எதிர்வரும் 2026 ஆம் ஆண்டு நாட்டுக்கு வருகைதரவுள்ளனர்.

சித்திரவதைகளை முடிவுக்குக்கொண்டுவருவதில் ஒவ்வொரு நாடுகளும் அடைந்திருக்கும் முன்னேற்றம் மற்றும் முன்னெடுக்கப்படவேண்டிய நடவடிக்கைகள் என்பன தொடர்பில் ஆராயும் நோக்கில் சித்திரவதைகளைத் தடுத்தல் தொடர்பான ஐக்கிய நாடுகள் குழு வருடாந்தம் சுழற்சி முறையில் வெவ்வேறு நாடுகளுக்கு விஜயம் மேற்கொள்ளும்.

அதன்படி இவ்வருடம் விஜயம் மேற்கொள்வதற்குத் திட்டமிடப்பட்டிருந்த நாடுகளில் ஐக்கிய நாடுகள் சபை முகங்கொடுத்துவரும் நிதி நெருக்கடியின் விளைவாக விஜயம் மேற்கொள்ளமுடியாத நிலையேற்பட்ட புருன்டி, பிரான்ஸ் மற்றும் மெக்ஸிகோ ஆகிய நாடுகளுடன், புதிதாகத் திட்டமிடப்பட்டுள்ள பராகுவே, ருவண்டா மற்றும் இலங்கை ஆகிய 6 நாடுகளுக்கு அடுத்த வருடம் விஜயம் மேற்கொள்ளவிருப்பதாக சித்திரவதைகளைத் தடுத்தல் தொடர்பான ஐக்கிய நாடுகள் குழு அறிவித்துள்ளது.

அத்தோடு அடுத்த வருடம் ஜனவரியில் மெக்ஸிகோவுக்கான விஜயம் இடம்பெறும் எனத் தெரிவித்துள்ள ஐக்கிய நாடுகள் குழு, ஏனைய நாடுகளுக்கான விஜயங்களுக்குரிய காலப்பகுதியைத் திட்டமிட்டதன் பின்னர் அறிவிக்கவுள்ளது.

மேற்கூறப்பட்டவாறு 2026 ஆம் ஆண்டுக்குரிய நாடுகளுக்கான விஜயங்கள் அண்மையில் ஜெனிவாவில் நடைபெற்ற சித்திரவதைகளைத் தடுத்தல் தொடர்பான ஐ.நா உபகுழுவின் கூட்டத்தின்போது தீர்மானிக்கப்பட்டுள்ளன.