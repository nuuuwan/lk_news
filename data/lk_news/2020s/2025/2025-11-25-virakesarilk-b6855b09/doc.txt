பொய் கூறுவதாக தன் மீது சுமத்தப்படும் குற்றச்சாட்டு தொடர்பில் சிறப்புரிமை பிரச்சினையை முன்வைத்த சஜித் - சபையில் சர்ச்சை

தான் பொய் கூறுவதாக தன் மீது சுமத்தப்படும் குற்றச்சாட்டு தொடர்பில் எதிர்க்கட்சித் தலைவர் சஜித் பிரேமதாசவினால் சபையில் முன்வைக்கப்பட்ட சிறப்புரிமை பிரச்சினை தொடர்பில் சபையில் செவ்வாய்க்கிழமை (25) சர்ச்சை ஏற்பட்டது.

பொலிஸ் சான்றிதழைப் பெறும்போது பொது மக்கள் பாதுகாப்புக் குழு அல்லது சிவில் பாதுகாப்புக் குழுவின் கட்டாயப் பரிந்துரை வழங்கப்பட வேண்டும் என்று கூறப்படுவது தொடர்பில் திங்கட்கிழமை (24) பாராளுமன்றத்தில் எதிர்க்கட்சித் தலைவர் கூறியது தொடர்பில் சபை முதல்வரும் அமைச்சருமான பிமல் ரத்நாயக்க, எதிர்க்கட்சித் தலைவர் பொய் கூறுகின்றார் என்றும், அவர் பொய்யில் அரசியல் செய்ய முயற்சிக்கின்றார் என்றும் கூறியிருந்த நிலையில், அது தொடர்பில் இன்று செவ்வாய்க்கிழமை எதிர்க்கட்சித் தலைவர் சிறப்புரிமை பிரச்சினையை முன்வைத்து  கருத்துக்களை தெரிவிக்கும்போது, சபையில் இருந்த சபை முதல்வரும் அமைச்சருமான பிமல் ரத்நாயக்க, எழுந்து, சிறப்புரிமையை முன்வைக்க ஒழுங்கு விதிகள் இருக்கின்றன. அதன் பிரகாரம் செயற்படுமாறு வழிநடத்த வேண்டும் என சபைக்கு தலைமை தாங்கிய பிரதி சபாநாயகரை நோக்கி தெரிவித்தபோதே சபையில் சர்ச்சை ஏற்பட்டது.

நிலையியற் கட்டளை 91 ஏ உறுப்பினரொருவர் மற்றொரு உறுப்பினருக்கு எதிராகத் தகாத நோக்கத்தில் குற்றம் சாட்டுதலோ அல்லது மற்றொரு உறுப்பினரின் தனிப்பட்ட விடயங்கள் பற்றிக் குறிப்பிடுதலோ ஆகாது என குறிப்பிடுகிறது. இதன் பிரகாரம், தான் தொடர்பாக சபையில் நடத்தப்பட்ட விவாதங்களின் அடிப்படையில் எனது சிறப்புரிமைகள் மீறப்பட்டுள்ளன. நான் விடயங்களை முன்வைக்கும்போது, நான் பொய் சொல்வதாகக் குற்றம் சாட்டப்பட்டேன். என்றாலும், நான் உண்மையையே முன்வைத்தேன். நான் பொய் கூறவில்லை. பொலிஸ் சான்றிதழைப் பெறும்போது பொது மக்கள் பாதுகாப்புக் குழு அல்லது சிவில் பாதுகாப்புக் குழுவின் கட்டாயப் பரிந்துரை வழங்கப்பட வேண்டும் என்பது பொய்யல்ல.

இது தொடர்பாக ஹக்மன பொலிஸ் நிலையப் பொறுப்பதிகாரிக்கு அனுப்பி வைக்கப்பட்டுள்ள இரண்டு கடிதங்கள் காணப்படுகின்றன. இந்த கடிதங்களை 280 பி படபத்த எனும் கிராம அலுவலர் பிரிவைச் சேர்ந்த சிவில் பாதுகாப்புக் குழுத் தலைவர் யசந்த ஆரியசேன என்பவராலயே அனுப்பி வைக்கப்பட்டுள்ளன. இந்தக் கடிதங்கள் அனைத்தையும் ஹன்சாடில் பதிவிடுகிறேன். இதன் மூலம் யார் உண்மையைச் சொல்கிறார்கள் என்பது வெளிப்படும்.

மாத்தறை பொலிஸ் நிலையத்தின் அறிவித்தல் பலகையில் கூட இதுபோன்ற ஒரு அறிவித்தல் காட்சிப்படுத்தப்பட்டுள்ளன. இந்த அறிவித்தலின் பிரகாரம், பொலிஸ் அறிக்கையைப் பெறுவதற்குத் தேவையான ஆவணங்களில் சிவில் பாதுகாப்பு குழுவின் கடிதம் தேவை என்பதும் குறிப்பிடப்பட்டுள்ளது. இது தொடர்பில் பாராளுமன்றத்தில் கேள்வி எழுப்பப்பட்டதை தொடர்ந்து இன்று காலை குறித்த அறிவித்தல் பலகையில் அந்தப் பகுதி மட்டும் நீக்கப்பட்டுள்ளது.

அத்துடன் இந்த உண்மைச்சம்பவங்களை அறிக்கையிட்ட, பேசிய ஊடகவியலாளர்களை இன்று குற்றப் புலனாய்வுத் துறைக்கு அழைத்திருப்பது தவறான நடவடிக்கையாகும்.

அத்துடன் இங்கே எனது சிறப்புரிமை மீறப்பட்டுள்ளது. இது தொடர்பில் கூறுவதற்கு வாய்ப்பளிக்க வேண்டும். எனது வாயை மூடுவதற்கு முயற்சிக்க வேண்டாம் என்றார்.

எம்.பியொருவரின் சிறப்புரிமை மீறப்பட்டால் அது தொடர்பில் நடவடிக்கை எடுக்க முறைமையொன்று உள்ளது. அதன்படி நடவடிக்கை எடுக்குமாறு கோருகின்றேன் என்று சபைக்கு தலைமை தாங்கிய பிரதி சபாநாயகரிடம் தெரிவித்தார்.

இதன்பின்னர் மீண்டும் எதிர்க்கட்சித் தலைவர் கருத்து தெரிவிக்க முயன்ற போது, மீண்டும் எழுந்த சபை முதல்வர், ஒழுங்குப் பிரச்சினையை எழுப்பலாம். ஆனால் சிறப்புரிமை பிரச்சினையை இவ்வாறு எழுப்ப முடியாது. பிரதிசபாநாயகர் நீங்கள் நிலையியல் கட்டளைப்படி செயற்படுங்கள் என்றார்.

இதன்போது ஒழுங்கு பிரச்சினையை முன்வைத்த ஐக்கிய மக்கள் சக்தி எம்.பியான சமிந்த விஜேசிறி, சபை முதல்வர் ஒழுங்குவிதிகளை சரியாக படிக்க வேண்டும். அவரால் சபைக்கு தலைமை தாங்குபவருக்கு இவ்வாறு சவால் விடுக்க முடியாது என்றார்.

இவ்வேளையில் எழுந்த சபை முதல்வர் பிமல் ரத்நாயக்க, சபைக்கு தலைமை தாங்கிய பிரதி சபாநாயகரை நோக்கி “அவர் பொய்காரர் இல்லையென்று நாட்டுக்கே கூற வேண்டும். பெரிதாக சத்தமிடும் போது நிலையியல் கட்டளையை மீறுவதற்கு நீங்கள் இடமளித்தால் அந்த வாய்ப்பை மற்றைய எம்.பிக்களுக்கும் வழங்க வேண்டும். இவ்வாறு பேச இடமளிப்பது தவறாகும். உங்களின் நேர்மைத்தன்மையை பயன்படுத்தி சபையை நடத்திச் செல்வதற்கு இடையூறுகளை ஏற்படுத்த இடமளிக்க வேண்டாம். சட்டப்படி செயற்படுவதற்காகவே நீங்கள் பிரதி சபாநாயகராக நியமிக்கப்பட்டுள்ளீர்கள். சத்தம் போட்டு கதைப்பதால் நீங்கள் பயப்பட வேண்டாம். சபை முதல்வர் என்ற ரீதியில் இதனை கதைப்பதற்கு எனக்கு உரிமை உள்ளது. சத்தத்திற்காக நிலையியல் கட்டளைகளை மீறுவதற்கு இடமளிக்க வேண்டாம் என்றார்.