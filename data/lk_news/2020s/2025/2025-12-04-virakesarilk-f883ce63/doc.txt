சுகாதார அமைச்சு  வட மாகாணத்தில் அவசரகால  சுகாதார நடவடிக்கையை முன்னெடுத்துள்ளது

வடக்கு மாகாணத்தில் ஏற்பட்ட பாரிய வெள்ளப்பெருக்கை  எதிர்க்கொள்ள திட்டமிடலுக்கான பிரதிப் பணிப்பாளர் நாயகம் வைத்தியர் எஸ். ஸ்ரீதரன் தலைமையிலான குழுவினருடன் சுகாதார அமைச்சு அவசரகால சுகாதார நடவடிக்கையை  முன்னெடுத்து வருகின்றது.

பேரிடரால் முழு நாடும் கடுமையான பாதிப்புகளைச் சந்தித்துள்ளது. குறிப்பாக வட மாகாணம் பாரிய வெள்ள அனர்த்தத்தால் பாதிக்கப்பட்டுள்ளது. வடக்கு மாகாணத்தில் ஏற்பட்ட பாரிய வெள்ளப்பெருக்குக்குத் தொடர்பில்  சுகாதார அமைச்சு உடனடியாக அவசரகால சுகாதார நடவடிக்கைகளைத் தொடங்கியுள்ளது.

யாழ்ப்பாணம், கிளிநொச்சி, முல்லைத்தீவு, வவுனியா மற்றும் மன்னார் ஆகிய ஐந்து மாவட்டங்களும் பாதிக்கப்பட்ட நிலையில், மன்னார் மற்றும் வவுனியா ஆகிய மாவட்டங்கள் பாரியளவில் சேதமடைந்துள்ளன. இந்த நடவடிக்கைகளை ஒருங்கிணைக்க, பிரதிப் பணிப்பாளர் நாயகம்  வைத்தியர் எஸ். ஸ்ரீதரன் களத்தில் வழிநடத்த நியமிக்கப்பட்டார்.

வெள்ளத்தால் வீதிகள், மின்சாரம், குடிநீர், தொலைத்தொடர்பு மற்றும் சுகாதார வசதிகள் என்பன  பாதிக்கப்பட்டுப் பல சமூகங்கள் தனிமைப்படுத்தப்பட்டுள்ளன. மாகாண சுகாதார சேவைகள் பணிப்பாளர் அலுவலகத்தில் நடந்த உயர்மட்ட கூட்டத்தைத் தொடர்ந்து, மாவட்ட சுகாதார குழுக்களுக்கு அவசர அறிவுறுத்தல்கள் வழங்கப்பட்டன.

அதற்கமைய உடனடி நடவடிக்கைகளில் கர்ப்பிணித் தாய்மார்களை வெளியேற்றுதல், நாள்பட்ட நோயாளிகளைக் கண்காணித்தல், கிளினிக் மருந்துகளை வீட்டிற்கு வழங்குதல் ஆகியவை அடங்கும். பொதுச் சுகாதாரப் பாதுகாப்பில், எலி காய்ச்சல் (Leptospirosis) தடுப்பு மருந்து விநியோகம், நீர் மற்றும் காவி மூலம் பரவும் நோய்களைத் தடுக்கும் தயார்நிலை, மற்றும் சுகாதார வசதிகளுக்காக நடமாடும் மருத்துவ முகாம்களுக்கான குழுக்களை நியமித்தல் ஆகியவை முக்கியம். மருத்துவ மாணவர்கள் குழுக்களும் களப்பணிக்கு அணிதிரட்டப்பட்டனர்.

வைத்தியர் ஸ்ரீதரனும் பிற அதிகாரிகளும் நெடுங்கேணி, சம்பத்நுவர, கோக்கிலாய் மருத்துவமனைகள் மற்றும் இடம்பெயர்ந்தோர் முகாம்களுக்குச் சென்று நிலைமையைப் பார்வையிட்டனர். மின்சாரம் மற்றும் தொலைபேசி தொடர்புகளை மீட்டெடுக்கவும் நடவடிக்கை எடுக்கப்பட்டது. மிகவும் சவாலான தலையீடு மன்னார் மூசலி பிரதேசத்தின்  நடைப்பெற்றது.

இப்பகுதிக்கான போக்குவரத்து  துண்டிக்கப்பட்டதால்,  வைத்தியர் ஸ்ரீதரனும் அவர் தலைமையிலான குழுவும்  படகொன்றின் மூலம்  சென்று அத்தியாவசியப் பொருட்களை வழங்கினர். மற்றும் நடமாடும் மருத்துவ முகாம் நடத்தினர். அங்குச் சிக்கியிருந்த ஒரு கர்ப்பிணித் தாயார் பாதுகாப்பாக மருத்துவமனைக்குக் கொண்டு செல்லப்பட்டார்.

சவாலான சூழ்நிலையிலும் அயராது உழைத்த வடக்கு மாகாணத்தின் அனைத்துச் சுகாதார ஊழியர்களுக்கும் அமைச்சகம் பாராட்டுத் தெரிவித்துள்ளது. நிலைமையைக் கண்காணித்து, தடையற்ற சுகாதார சேவைகளை உறுதிப்படுத்தத் தொடர்ந்து ஒருங்கிணைந்து செயல்படுவதாக அமைச்சகம் கூறியுள்ளது.