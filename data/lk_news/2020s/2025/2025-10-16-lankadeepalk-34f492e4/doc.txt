ලෝක සෞඛ්‍ය සමුළුවේදී හොඳ තීරණ රැසක්

ලෝක සෞඛ්‍ය සංවිධානයේ දකුණු සහ අග්නිදිග ආසියාතික රටවලින් සමන්විත කලාපයේ 78 වන සමුළුව කලාපීය සෞඛ්‍ය ප්‍රගමනයට සුභවාදී තීන්දු තීරණ රැසක් සමගින් සාර්ථකව නිමා වූ බව සෞඛ්‍ය හා ජනමාධ්‍ය අමාත්‍යාංශය පවසයි.

මෙම සමුළුව සඳහා ශ්‍රී ලංකාව සත්කාරකත්වය දැරූ අතර සමුළුව සඳහා ලෝක සෞඛ්‍ය සංවිධානයේ අධ්‍යක්ෂ ජනරාල් වෛද්‍ය ටෙඩ්‍රොස් අද්නාම් ගෙබ්‍රෙයිසස්, ලෝක සෞඛ්‍ය සංවිධානයේ අග්නිදිග ආසියා ආයතන බාර නිලධාරී වෛද්‍ය කැතරිනා බොහ්මේ ඇතුළු රටවල් 8 ක් නියෝජනය කරමින්  සෞඛ්‍ය අමාත්‍යවරු සහ රටවල් දෙකක් නියෝජනය කරමින් තානාපතිවරු ද අනෙකුත් ලෝක සෞඛ්‍ය සංවිධානයේ විශේෂඥයෝ ද  සහභාගී වී සිටියහ.

සෞඛ්‍ය සම්පන්න වයස්ගත වීම සහ දුම්රහිත දුම්කොළ වලට එරෙහිව සටන් කිරීම ප්‍රමුඛ අරමුණ කර ගනිමින්

එහිදී අග්නිදිග ආසියා කලාපීය රටවල සෞඛ්‍ය හදිසි අරමුදලේ සංචිතය පුළුල් කිරීම සහ ක්ෂුද්‍ර ජීවී ප්‍රතිරෝධයට එරෙහි ක්‍රියාමාර්ග වේගවත් කිරීම, ඉදිරි වසර සඳහා කලාපයේ සෞඛ්‍ය න්‍යාය පත්‍රය සකස් කිරීම, ප්‍රමුඛ සෞඛ්‍ය ගැටළු පිළිබඳ යෝජනා සම්මත කර ගැනීම සහ පෙර වසරවල යෝජනාවල ප්‍රගතිය සමාලෝචනය කිරීම, දුම් රහිත දුම්කොළ, ඉලෙක්ට්‍රොනික සිගරට්, නිකොටින් බෑග් සහ පුවක් භාවිතයට එරෙහිව සටන් කිරීමේ උපාය මාර්ග පිළිබඳව සාකච්ඡා විය.

සෞඛ්‍ය හදිසි අරමුදලේ (SEARHEF) සංචිතය පුළුල් කිරීම, කලාපීය ප්‍රතිපත්ති ක්‍රියාමාර්ග ගෝලීය කැපවීම් සමඟ පෙළගස්වා ක්ෂුද්‍ර ජීවී ප්‍රතිරෝධයට එරෙහිව ක්‍රියාමාර්ග වේගවත් කිරීම ආදි කරුණු පිළිබඳව ඉතා පුළුල්ව මෙහිදී සාකච්ඡා කර තීරණ වලට එළැඹි බව සෞඛ්‍ය අමාත්‍යාංශය කියයි.