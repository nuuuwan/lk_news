புதுமுக நடிகை சுஷ்மிதா சுரேஷ் நடிக்கும் 'வீர தமிழச்சி' படத்தின் இசை மற்றும் முன்னோட்டம் வெளியீடு

சின்னத்திரை பிரபலமான சஞ்சீவ் அழுத்தமான வேடத்தில் நடித்திருக்கும் 'வீர தமிழச்சி' எனும் திரைப்படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது. இந்நிகழ்வில் இயக்குநர்கள் ஆர். வி. உதயகுமார் - பேரரசு - ராஜகுமாரன்- விஜய் ஸ்ரீ ஆகியோர் சிறப்பு அதிதிகளாக பங்கு பற்றினர்.

அறிமுக இயக்குநர் சுரேஷ் பாரதி இயக்கத்தில் உருவாகி வரும்' வீர தமிழச்சி' எனும் திரைப்படத்தில் சஞ்சீவ் வெங்கட், இளயா, சுஷ்மிதா சுரேஷ், ஸ்வேதா டோரத்தி, மறைந்த நடிகர் மாரிமுத்து, எழுத்தாளரும், நடிகருமான வேல ராமமூர்த்தி, கே. ராஜன், மீசை ராஜேந்திரன், ஜெயம் கோபி உள்ளிட்ட பலர் நடித்திருக்கிறார்கள். சங்கரலிங்கம் செல்வகுமார் ஒளிப்பதிவு செய்திருக்கும் இந்த திரைப்படத்திற்கு ஜூபின் இசையமைத்திருக்கிறார். இந்த திரைப்படத்தை மகிழினி கலைக்கூடம் நிறுவனம் சார்பில் தயாரிப்பாளர்கள் சாரதா மணிவண்ணன் மற்றும் மகிழினி ஆகியோர் இணைந்து தயாரித்திருக்கிறார்கள்.

இப்படத்தினை விளம்பரப்படுத்தும் நிகழ்வு சென்னையில் நடைபெற்றது. இதில் பங்கு பற்றி படத்தைப் பற்றி இயக்குநர் சுரேஷ் பாரதி பேசுகையில், '' இந்த திரைப்படம் பெண்களுக்கான ஒரு விழிப்புணர்வு படம். பெண்கள் எங்கு எப்போது பாலியல் தொல்லைகளுக்கு உட்படுத்தப்படுகிறார்கள்?அதிலிருந்து அவர்கள் எப்படி மீண்டு வர வேண்டும்? இதற்கு என்ன தீர்வு ?என அனைத்து விடயங்களும் இந்த படத்தில் உள்ளது. படத்தின் உச்சகட்ட காட்சி வித்தியாசமாக இருக்கும் என்று நம்புகிறேன். இந்த படம் நிச்சயமாக வெற்றி பெறும்'' என்றார்.