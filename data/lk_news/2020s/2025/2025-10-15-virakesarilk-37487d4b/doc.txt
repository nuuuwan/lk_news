மகளிர் உலகக் கிண்ணத்தில் மற்றொரு வெற்றிக்கு குறிவைத்து பாகிஸ்தானை எதிர்கொள்கிறது இங்கிலாந்து; ஆனால், மழை குறுக்கிடும் ஆபத்து

இந்தியாவிலும் இலங்கையிலும் நடைபெற்றுவரும் 13ஆவது மகளிர் உலகக் கிண்ண கிரிக்கெட் அத்தியாயத்தில் 4ஆவது தொடர்ச்சியான வெற்றிக்கு குறிவைத்து பாகிஸ்தானை கொழும்பு ஆர். பிரேமதாச விளையாட்டரங்கில் இங்கிலாந்து இன்று பிற்பகல் எதிர்த்தாடவுள்ளது.

இந்த வருட மகளிர் உலகக் கிண்ணப் போட்டியில் இங்கிலாந்து தனது 3 போட்டிகளிலும் வெற்றிபெற்றுள்ள நிலையில் பாகிஸ்தான் தனது 3 போட்டிகளிலும் தொல்வி அடைந்துள்ளது.

அத்துடன் மகளிர் உலகக் கிண்ண வரலாற்றில் பாகிஸ்தான் விளையாடிய 33 போட்டிகளில் மொத்தமாக 3 வெற்றிகளை மாத்திரமே ஈட்டியுள்ளது.

மேலும் இங்கிலாந்து வீராங்கனைகள் இந்த உலகக் கிண்ணத்தில் வெளிப்படுத்தி வரும் அதிசிறந்த ஆற்றல்களை நோக்கும்போது பாகிஸ்தான் பரிதவிக்கப்போகிறது என்று கூறத் தோன்றுகிறது.

அணித் தலைவி நெட் சிவர்-ப்றன்ட், ஹீதர் நைட் ஆகியோர் துடுப்பாட்டத்திலும் சொஃபி எக்லஸ்டோன், லின்சி ஸ்மித் ஆகியோர் பந்துவீச்சிலும் சார்ளட் டீன் சகலதுறைகளிலும் பிரகாசித்து இங்கிலாந்தின் வெற்றிகளில் பெரும் பங்காற்றியுள்ளனர்.

பாகிஸ்தான் அணியில் சிட்ரா ஆமின் மாத்திரமே துடுப்பாட்டத்தில் பிரகாசித்துள்ளார். பந்துவீச்சில் டயனா பெய்க், அணித் தலைவி பாத்திமா சானா ஆகிய இருவரும் சிறப்பாக செயற்பட்டுள்ளனர்.

இந்த உலகக் கிண்ணத்தில் பாகிஸ்தானின் போட்டிகள் யாவும் ஒரே மைதானத்தில் நடைபெறுவதால் அவ்வணிக்கு அனுகூலமான முடிவுகள் கிட்டும் என ஆரம்பத்தில் எதிர்பார்க்கப்பட்டது.

ஆனால், பாகிஸ்தானின் துடுப்பாட்டத்தில் சிட்ரா ஆமீனைத் தவிர வேறு எவரும் திறமையை வெளிப்படுத்தாது அவ்வணிக்கு பெரும் நெருக்கடியைக் கொடுத்துள்ளது.

அதேவேளை அரை இறுதிக்கு குறிவைத்துள்ள இங்கிலாந்து, இன்றைய போட்டியில் வெற்றிபெறும் பட்சத்தில் அதன் எதிர்பார்ப்பு பெரும்பாலும் நிறைவேறும்.

ஒட்டுமொத்தத்தில் இந்தப் போட்டி இங்கிலாந்துக்கு சாதகமான முடிவைக் கொடுக்கும் என அனுமானிக்கப்படுகிறது. ஆனால், பாகிஸ்தான் வீராங்கனைகள், குறிப்பாக அதன் சுழல்பந்துவீச்சாளர்கள்   சரியான இலக்குகளை நோக்கி பந்துவீசினால் இங்கிலாந்து அழுத்தத்தை எதிர்நோக்க நேரிடும்.