தலாத்து ஓயாவில் மண்சரிவு ; தம்பதியர் பலி!

தலாத்து ஓயா பொலிஸ் பிரிவின் மெதகம - பல்லேகம பகுதியில் வீடொன்றின் மீது மண்சரிவு ஏற்பட்டதில்  தம்பதியினர் உயிரிழந்துள்ளனர்.

கடும் மழையினால் வீட்டின் பின்னால் ஏற்பட்ட மண்சரிவில் தம்பதியினர் தங்கியிருந்த அறை முழுமையாக மண்சரிவில் மூழ்கியதாக பொலிஸார் தெரிவித்தனர்.

விபத்தில்  உயிரிழந்தவர்கள் 76 வயதுடைய ஹேரத் முதியன்செலாகே காமினி ஹேரத்  மற்றும் 78 வயதுடைய ஜம்புகஹாகெதர பொடி மெனிகே  என அடையாளம் காணப்பட்டுள்ளதாக பொலிஸ் விசாரணையில் தெரியவந்துள்ளது.

நேற்று புதன்கிழமை (26) இரவு 11.00 மணியளவில் மண்சரிவு ஏற்பட்டதோடு,  இரண்டு மணித்தியாலயங்கள் போராடி அப்பகுதியின் பிரதேசவாசிகள் அவர்களை மீட்டுள்ளனர்.

மண்சரிவு  நடந்த நேரத்தில் வீட்டில் தம்பதியினர் மட்டுமே இருந்ததாகவும், அவர்களின் மகன் கொழும்பு பகுதியில் வேலை செய்து வருவதாகவும் கூறப்படுகிறது.

இதேவேளை, உடுதும்பர மஹாவெல கிராம சேவைப் பிரிவில் இரண்டு வீடுகள் மண்சரிவு காரணமாக இடிந்து விழுந்ததில் இரண்டு பேர் காணாமல் போயுள்ளதாக பொலிஸார் தெரிவிக்கின்றனர்.