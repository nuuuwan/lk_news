මම චරිත දඩයම් කරන්නෙක් නොවෙයි

‘නන්පේරියල්’ කෙටිකතා කෘතිය ලියා මෙවර රාජ්‍ය සම්මානය සහ රජත පුස්තක සම්මානය දිනූ නිශ්ශංක විජේමාන්න“මම කියන ලේඛකයාට එකපාරම පරිසමාප්ත නිර්මාණයක් කරන ප්‍රතිභාවක් නැහැ.”

ලාංකීය සාහිත්‍යය කෙත අස්වැද්දූ විශිෂ්ට කෙටිකතාකරුවකු මෙන්ම නවකතාකරුවකු ලෙස ද ප්‍රකට නිශ්ශංක විජේමාන්න මෙවර කෙටිකතා සඳහා රාජ්‍ය සාහිත්‍යය සම්මානය හිමිකර ගැනීමට සමත් විය. ඒ ඔහු ලියූ ‘නන්පේරියල්’ කෘතිය වෙනුවෙනි. මෙවර රජත පුස්තක සම්මානය ද මෙම කෘතියට හිමිවිණි. මීට පෙරද ඔහුගේ නිර්මාණ රාජ්‍ය සම්මාන, ස්වර්ණ පුස්තක ආදී සම්මාන දිනා ගැනීමට සමත් විය. වෘත්තියෙන් චිත්‍ර කලා ගුරු උපදේශකවරයකු ද වන ඒ මහතා මෙවර ‘දිවයින’ වටමඬල සාහිත්‍යයමය කථිකාවට එක්ව සිටියි.

ප්‍රශ්නය – ඔබ විසින් ලියූ “නන්පේරියල්” කෙටිකතා සංග්‍රහය මෙවර රාජ්‍ය සාහිත්‍යය සම්මානයට පාත්‍ර වුණා. “කීඩෑවෝ ඇවිල්ලා” “මල් සූටික්කා” “චන්ද්‍ර කින්නරාවිය” “මුවා මැරූ සලමන්” අතර මේ පොත හිමිකරගන්නේ කුමන විශේෂත්වයක්ද?

පිළිතුර – “ඔව්. විශේෂයක් තියෙනවා. කලබලේ දඩිබිඩියේ ලීවේ නන්පේරියල් සංග්‍රහයෙ කෙටිකතා. මට එහෙම ලියන්න බෑ. ඒ දඩිබිඩියෙම ඒක විදර්ශන අත් පිටපත් තරගෙට යැව්වා. පස්සෙ තමා මට තේරුණේ ඒක අමනෝඥ වැඩක් කියල. මේක ආයෙ සකස් කළා. ආයෙ ආයෙ සකස් කළා. ඒ සියල්ල කරලත් යම් භාෂාමය දෝෂ නිවැරදි කරගන්න ඉතිරිවුණා. ඒවත් සම්පූර්ණ කරල තමා තුන්වන මුද්‍රණය එළිදකින්නේ. පූර්වේ මගේ බොහෝ කෙටිකතා ලියල නිවෙන්න අරිනවා මාස ගාණක්. අමතක වෙනකල්ම තියලා ආයෙ බලනකොට, ඒක ලේඛකයාගෙම පාඨක කියවීම, එහෙම නැත්නම් රසික කියවීම. ඔන්න එතකොට පේනවා කතාව නැවත සකස් කළයුතු තැන්. මම කියන ලේඛකයාට එකපාරම පරිසමාප්ත නිර්මාණයක් කරන ප්‍රතිභාවක් නැහැ.”

ප්‍රශ්නය – ඔබ චරිත ගවේෂකයෙක්. කාලත්‍රය හරහා ගොස් චරිත දඩයම් කරන්නෙක්. කොහොමද මේ අසීරු කර්තව්‍යය හසුරුවන්නේ.?

පිළිතුර – “මම චරිත තරමටම සිදුවීම් ගවේශකයෙක්. ඇත්තටම කිව්වොත් මම චරිත දඩයම් කරන්නෙක් නොවේ. දඩයමට ලක්වූ චරිතය විශ්ලේෂණය කරන්නෙක්. ගවේශනයක කාර්ය, දන්නා ලකුණු ඔස්සේ නොපෙනෙන යථාර්ථය වෙත ළඟාවීමක් නම් මා කරන්නේ ඒක. ඒ සඳහා පංචේන්ද්‍රියම මෙහෙයව ගන්න ඕනෑ. ස්පර්ශය, ගඳ, සුවඳ, දැකීම, ශ්‍රවනය, රස හැමදේම. මේ හැමදේම උදව් කරගන්නේ දඩබිම ප්‍රක්ෂේපනය කිරීමට. ඇත්තටම ලේඛකයා කරන්නේ වෙඩිවැදුන සිදුවීම, චරිතය පාඨකයාට පෙන්වා ඒ අයගේ තීරණයට ඉඩ හැරීම. ඒ සඳහා කාලත්‍රය විතරක් නෙවේ, ඇතුල එළිය සියල්ලම ප්‍රක්ෂේපණය කරන්න, කලාත්මකව එය කරන්න උත්සහ කිරීම තමයි ලේඛක කාර්භාරය වන්නේ.”

ප්‍රශ්නය – ආකෘතිය බිඳදමා, අන්තර්ගතය ගළපන කෙටිකතා බොහොමයක් ඔබේ කතා තුළ තියෙනවා. කතාවේ ගලායෑමට බාධා නොවන පරිදි මේ ශිල්පීය හැසිරවීම කරන්නේ සාහිත්‍යයමය පර්යේෂණ ලෙසද?

පිළිතුර – “පළමුව මෙය කියන්නම්. කිරි ගත්තම, එළකිරිවල ඉඳල චීස් දක්වා එහි ව්‍යුහයේ වෙනස්වීම් කොපමණද. මාළු අමු මාළුවල සිට කරවල වෙනකල්.. මාළු පිසින විට ඒවා කොපමණ එකිනෙකට වෙනස්ව කරනවාද. මේක තමා මානව ආශාව. ඒකාකාරීත්වයෙන් මිදීමට ඇති උවමනාව. කලාව ගොඩනැගෙන්නේත් ඕක හරහා. මගේ පර්යේෂණ සෑම විටම සාර්ථක නෑ. ඒ වගේම අවදානමක් දැරීමක්. සමහර විට කතාවේ දැක්ම නැතිවෙලා පාඨකයා අතරමං වන සුළුයි. එහෙම මම අසමත් අවස්ථා එමටයි.

ප්‍රශ්නය – ඔබ ගුරුවරයෙක්. ගුරු උපදේශක වරයෙක්. නූතන අධ්‍යාපන රටාව නිර්මාණශීලී පරපුරක් බිහිකිරීමට අසමත් බවයි ඇතැමුන්ගේ අදහස. මේ ගැන ඔබේ අදහස දැනගන්නට කැමතියි?

පිළිතුර – “ඒක අවුරුදු හතළිහක් තිස්සේ අත් වින්දා. අපි ඇත්තටම රණ්ඩු වෙලා තියනවා බලධාරීන් එක්ක. මේ නිර්මාණශීලී අහිමි වීම ආකාර කීපයක් තියෙනවා. එකක් විෂයමාලාවේ සහ සංකල්ප භාවිතාවේ නිර්මාණශීලීත්වය අහිමි වීම. දෙවැනි දෙය ගුරුවරයා නිර්මාණශීලී නොවීම. නිර්මාණශීලීව පාඩමට පිවිසෙන ගුරුවරු මා දැක ඇත්තේ අතළොස්සයි. ශිෂ්‍යයා පන්තියට එන්නෙත් යන්නෙත් ඔළුවෙ බරක් තියාගෙන. ඔහු පාසල හැර යන්නෙත් ඒ විදිහටමයි. රටකට එහි වැසියන්ට නිර්මාණශීලීත්වය හි එක් ඇවැසිතාවයක් වන්නේ විඳීම. එය විඳගැනීමට අප හුරුවී නැහැ. මේක දීර්ඝව කතා කළයුතු ගැටලුවක් මෙන්ම උත්තර හදාගතයුතු දෙයක්.”

ප්‍රශ්නය – වත්මන් සමාජය අතිශයින් කාර්යබහුල වෙලා. පාරිභෝගිකවාදී සමාජය තුළ බොහෝ දෙනා සාහිත්‍යයෙන් ඈත්වන බවක් දක්නට ලැබෙනවා. සමාජීය දිශානතිය හැසිරවීමට සාහිත්‍යට යම් ඉඩකඩක් තිබෙනවාද?

පිළිතුර – “අප එය සසඳන්නේ ඉතිහාසය එක්කරල. ඔව්. ඔය කියන දේ ඇත්ත. කොයි කාලෙකටත් වඩා අපි කලාව සහ සාහිත්‍යයෙන් ඈත්වෙලා. ගම්වල දැන් ගැමිනාටක සොකරි වගේ දේවල් පේන්නම නෑ. ඉස්කෝලවල සාහිත්‍යය සමිති ඇල් මැරිලා. පුස්තකාලවල සාහිත්‍යය පොත් නිද්‍රාගතව තිබෙනවා. පුංචි කුලකයක් අවදිවෙලා, සාහිත්‍යය කතාකරනවා. මේ දිශානතිය හරවන්න අපි උපාය මාර්ග සාකච්ඡා කළා. එකක් තමා ශිෂ්‍ය සාහිත්‍යයට බර තැබීම. අපි ඒක ඌවෙන් පටන් ගන්නවා. ඒ වැඩ සටහන “පළමු පොත” වැඩසටහන. ඊළඟට අපි ඌව පළාත් ශිෂ්‍ය සාහිත්‍යය උත්සවය මහ ඉහළින් කරනවා. මේ දෙකම ලංකාව පුරා පැතිරේවි.”