அங்கம்மாள் - திரைப்பட விமர்சனம்

நடிகர்கள் : கீதா கைலாசம், சரண் சக்தி, பரணி, முல்லை அரசி, தென்றல் ரகுநாதன் மற்றும் பலர்.

தமிழ் இலக்கிய உலகில் கொண்டாடப்படும் எழுத்தாளரான பெருமாள் முருகன் எழுதிய 'கோடி துணி எனும் சிறுகதையை தழுவி தயாராகி இருக்கும் 'அங்கம்மாள்' எனும் திரைப்படம் - அனைத்து தரப்பு ரசிகர்களையும் கவர்ந்ததா? இல்லையா? என்பதை தொடர்ந்து காண்போம்.

தமிழகத்தின் உள்ளார்ந்த கிராம பகுதி ஒன்றில் வசிக்கும் மக்களுக்கு பால் விநியோகம் செய்யும் தொழிலை மேற்கொண்டு, தனது இரண்டு ஆண் பிள்ளைகளையும் கஷ்டப்பட்டு உழைத்து வளர்த்து வருகிறார் அங்கம்மாள்( கீதா கைலாசம்) . மூத்த பிள்ளை சுடலை ( பரணி) - சாரதா ( தென்றல் ரகுநாதன்) என்ற பெண்ணை திருமணம் செய்து கொண்டு ஒரு பெண் பிள்ளைக்கு தந்தையாகி, விவசாயம் செய்து வருகிறார். இளைய பிள்ளையான பவள முத்து எனும் பவளம் ( சரண் சக்தி) உயர்கல்வி கற்று வைத்தியராகிறார். வைத்தியரான பவளம் தன் உடன் படித்த ஜாஸ்மின் ( முல்லை அரசி) எனும் பெண் பிள்ளையை காதலிக்கிறார். இவர்களது காதலுக்கு பெண் வீட்டார் சம்மதம் தெரிவித்து விட, இது தொடர்பான பேச்சு வார்த்தை நடத்த.. பெண் வீட்டார் அங்கம்மாளை சந்திக்க திட்டமிடுகிறார்கள். இந்த நிலையில் தனது தாயாரான அங்கம்மாள் மேல் சட்டை என குறிப்பிடப்படும் ரவிக்கையை அணியும் பழக்கம் இல்லாதவர் என்பதால்.. பெண் வீட்டார் அவரை சந்திக்கும்போது, தங்களுடைய சமூகம் சார்ந்த மதிப்பீடு குறைந்து விடுமோ..! ஏதேனும் தவறு நேர்ந்து விடுமோ..! என பவளம் நினைக்கிறார். இது தொடர்பான அச்சம் அவர் மனதுள் அலையாய் அடிக்கிறது. காரணம் அங்கம்மாள் அவருடைய வீட்டில் மட்டுமல்ல.. ஊரிலும் யாருடைய பேச்சையும் கேட்காத இறுமாப்பு கொண்டவர். சூழலின் விபரீதத்தை தனது அண்ணியிடம் தெரிவித்து.. அம்மாவை ரவிக்கையை அணிய சொல்லுங்கள் என வேண்டுகோள் விடுக்கிறார். அதன் பிறகு அம்மாவிடம் தன்னுடைய எண்ணத்தை நேரடியாக பகிர்ந்து கொள்கிறார் பவளம். இதன் பிறகு அங்கம்மாள் தன் மகனுக்காக ரவிக்கையை அணிந்தாரா? இல்லையா? வைத்தியரான பவளத்தின் திருமணம் அவருடைய விருப்பப்படி காதலி உடன் நடந்ததா? இல்லையா? என்பதை விவரிப்பது தான் இப்படத்தின் கதை.

கிராமத்து மக்களின் இயல்பை யதார்த்தம் மீறாமல் விவரித்திட வேண்டும் என்ற இயக்குநரின் தவிப்பு திரையில் அப்பட்டமாக தெரிந்தாலும் பல இடங்களில் சில போதாமையால் தடுமாறுகிறது.

அங்கம்மாள் ஒரு புள்ளியில் தன் மகனுக்காக ரவிக்கை அணிந்து கொள்ள சம்மதம் தெரிவித்து.. ரவிக்கை அணிந்து கொண்டு பெண் வீட்டார் வரும்போது எப்படி நடந்து கொள்ள வேண்டும் என்பதற்காக தனது வீட்டில் மகன்- மருமகளுடன் ஒத்திகை பார்க்கும் சம்பவம் - பட மாளிகைக்கான அனுபவத்தை வழங்குகிறது.

பரந்து விரிந்த நிலவியல் பின்னணியில் கதாபாத்திரத்திற்கு இடையேயான உரையாடல் நெருடலை தருகிறது அல்லது பொருத்தமற்றதாக இருக்கிறது.

சில இடங்களில் காட்சி மொழி வியப்பை தர வேண்டும் என்பதற்காக நிலவியல் பின்னணி பாவிக்கப்பட்டு இருக்கிறதோ என்ற எண்ணமும் எழுகிறது.‌

ஊர் மக்களிடம் தனித்துவமான பிரத்யேக சொல்லாடலை பாவிக்கும் அங்கம்மாள் - பல தருணங்களில் தன்னை ஒரு கர்வம் மிக்க பெண்மணியாக கருதுவது கதாபாத்திரத்தின் வலிமை என்றாலும்.. மற்றவர்களின் கருத்து என்ன? என கேட்கும் அளவிற்கு மனமுதிர்ச்சி கொண்ட அந்த கதாபாத்திரம்... உச்சகட்ட காட்சியில்.. அவருடைய குறைகளை - மூத்த பிள்ளையான சுடலை ஆற்றாமையால் விவரிக்கும் போது அதற்கான எதிர்வினையை அங்கம்மாள் முழுவதுமாக வெளிப்படுத்தவில்லை. இது பார்வையாளர்களுக்கு புதிராகவே இருக்கிறது.

பொதுவாக கிராமத்து பெண்மணிகள் தங்களின் சுதந்திரத்தை - சுயாதீனமான விருப்பத்தை - காத்திரமாக வெளிப்படுத்த - ஒரு குறிப்பிட்ட ஆடையை அணிவதை தவிர்த்திருக்கலாம். கடந்த தசாப்தத்தில் பெண்கள் முதுமையின் காரணமாக இது போன்ற ரவிக்கையை அணியவில்லை என ஒரு பிரிவினர் குறிப்பிடுகிறார்கள்.  மற்றொரு பிரிவினர் காமம் சார்ந்த ஆணாதிக்கத்தை எதிர்ப்பதற்காக கிராமத்துப் பெண்மணிகள் இது போன்றதொரு குறியீட்டை பின்பற்றினார்கள் என குறிப்பிடுகிறார்கள். ஆனால் இதில் அங்கம்மாள் எந்த பிரிவு? என்பதை இயக்குநர்  துல்லியமாக அவதானித்து விவரிக்க வில்லை என்பதால்... அங்கம்மாள் சாதாரண கிராமத்து பெண்மணியாகவே பார்வையாளர்களுக்கு தெரிகிறார்.

இந்த அங்கம்மாள் கதாபாத்திரத்தில் நடித்திருக்கும் நடிகை கீதா கைலாசம் இயக்குநரின் எதிர்பார்ப்பை கடந்து இந்த கதாபாத்திரத்தை முழுதாக உணர்ந்து சில இடங்களில் நடித்திருக்கிறார். அதை மனமுவந்து பாராட்டலாம்.

சுடலை கதாபாத்திரத்தின் வடிவமைப்பு நேர்த்தியாக இருந்தது. கிராமத்து மக்கள் குறிப்பாக விவசாயிகள் தங்களின் மனக்குமுறலுக்கு சிறந்த வடிகாலாக கலை இருக்கும் என்பதை உணர்த்தியதை பாராட்டலாம். அதிலும் சுடலை உறவினரின் சுப நிகழ்வில் பங்கு பற்றி அங்கு நடைபெறும் நாதஸ்வர கலைஞரின் திறமையை துல்லியமாக பார்வையிடுவது சிறப்பு.

ஜாஸ்மின் கதாபாத்திரத்தில் நடித்திருக்கும் முல்லை அரசி... பவளம் கதாபாத்திரத்தில் நடித்திருக்கும் சரண் சக்தி... சாரதா கதாபாத்திரத்தில் நடித்திருக்கும் தென்றல் ரகுநாதன்... அனைவரும் தங்களின் கதாபாத்திரத்தை உணர்ந்து நடித்து, இயக்குநரின் எதிர்பார்ப்பை நிறைவேற்றி இருக்கிறார்கள்.

நிலவியல் காட்சிகளுக்கான ஒளிப்பதிவை விட அங்கம்மாள் வீடு - அங்கு நடைபெறும் கதை நிகழ்வு -ஆகியவற்றை அற்புதமாக படமாக்கி தன்னை ஒரு நிகரற்ற தொழில்நுட்பக் கலைஞர் என்பதை ஒளிப்பதிவாளர் நிரூபித்திருக்கிறார்.