மின்சார வேலியில் சிக்கி காட்டு யானை உயிரிழப்பு!

அம்பாறை வனஜீவராசி பிரிவுற்குட்பட்ட கனகராயம் பகுதியில் சட்டவிரோதமாக பொருத்தப்பட்ட மின்சார வேலியில் சிக்கிகாட்டு யானை ஒன்று  உயிரிழந்துள்ளதாக வனஜீவராசிகள் பாதுகாப்பு திணைக்கள அதிகாரிகள் தெரிவித்துள்ளனர்.

சுமார் 20 வயதுடைய, நன்கு வளர்ந்த ஆண் யானை ஒன்றே சம்பவ இடத்திலேயே உயிரிழந்துள்ளது.

இதனையடுத்து, சம்பவத்துடன் தொடர்புடையதாக சந்தேகிக்கப்படும் வயலின் உரிமையாளர் கைது செய்யப்பட்டு, திங்கட்கிழமை (21) பொத்துவில் நீதிவான் நீதிமன்றத்தில் ஆஜர்படுத்தப்பட்டதாக பொலிஸார் தெரிவித்தனர்.

மேலும், அதற்கு முந்தைய  தினம் பொத்துவில் பகுதியில் இன்னொரு காட்டு யானை மின்சார வேலியில் சிக்கி உயிரிழந்ததாகவும், சட்டவிரோத மின்சார வேலிகள் பயன்படுத்தப்படுவதை குறித்து கவலைப்படுவதாகவும் வனஜீவராசிகள் பாதுகாப்பு திணைக்கள அதிகாரிகள் தெரிவித்துள்ளனர்.

உயிரிழந்த யானையின் பிரேத பரிசோதனை, அம்பாறை வனஜீவராசிகள் பாதுகாப்பு திணைக்கள பிரிவின் கால்நடை வைத்தியர் நிஹால் புஷ்பகுமாரயால் மேற்கொள்ளப்பட்டது.