தாஜுடீன் மரண விசாரணைகளில் புது திருப்பம் ; ஷிரந்தியின் மீது திரும்பும் சந்தேகம்…?

தாஜுடீனை கடத்திய  டிபெண்டர் ரக வாகனம் சிரிலிய சவிய அறக்கட்டளை நிறுவனத்துக்கு சொந்தமான WP KA0642 என்ற பதிவு எண்ணைக் கொண்டது என 2018  ஆம் ஆண்டு செப்டெம்பர் 20 அன்று குற்றப்புலனாய்வுத் துறை நீதிமன்றுக்கு அறிவித்திருந்தது. சிரிலிய சவிய என்பது மகிந்த ராஜபக்சவின் மனைவி ஷிரந்தி ராஜபக்சவினால் ஆரம்பிக்கப்பட்ட அறக்கட்டளை நிறுவனமாகும்.  சமூக நலத்திட்டங்கள் மற்றும் மக்களுக்கு உதவி வழங்குவதை இது நோக்கமாகக் கொண்டிருந்தது.  இந்தத் திட்டம் நிதி முறைகேடுகள் மற்றும் பிற குற்றச் செயல்களுடன் தொடர்புபடுத்தப்பட்டு, விசாரணைகளுக்கு உள்ளானது. ஆனால் அதற்குப்பிறகு அது தொடர்பான விசாரணைகள் இழுபறியாகின. திடீரென  மைத்ரிபால சிறிசேன மகிந்தவை பிரதமராக்கியமை, அதன் பிறகு ஏற்பட்ட அரசியல் நெருக்கடிகள், கோட்டாபய ஜனாதிபதியானமை போன்றவற்றால் தாஜுடீன் கொலை வழக்கு விசாரணைகள் முற்றாக ஸ்தம்பிதமடைந்தன.