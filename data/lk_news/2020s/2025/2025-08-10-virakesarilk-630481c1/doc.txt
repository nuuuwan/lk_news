டயலொக் பாடசாலைகள் லீக் கிண்ணத்தை திரித்துவம் சுவீகரித்தது; ஆனால் கடைசிப் போட்டியில் புனித பேதுருவானவரிடம் பணிந்தது

டயலொக் ஆசிஆட்டா பிஎல்சி அனுசரணையுடன் இலங்கை பாடசாலைகள் றக்பிகால்பந்தாட்ட சங்கம் நடத்திய முதலாம் பிரிவு டயலொக் பாடசாலைகள் றக்பி லீக் போட்டியில் கண்டி திரித்துவ கல்லூரி சம்பியனானது.

இரண்டு சுற்றுகளாக நடத்தப்பட்ட றக்பி போட்டியில் கடந்த வாரம் வரை 9 போட்டிகளில் தோல்வி அடையாத அணியாக சம்பயின் பட்டத்தை உறுதிசெய்துகொண்ட திரித்துவ அணி, நேற்று நடைபெற்ற மிகவும் விறுவிறுப்பான இரண்டாம் சுற்றுக்கான கடைசி லீக் போட்டியில் புனித பேதுருவானவர் அணியிடம் 2 புள்ளிகள் வித்தியாசத்தில் தோல்வி அடைந்தது.

இந்தப் போட்டியில் ஏகப்பட்ட தவறுகளை திரித்துவ அணி வீரர்கள் இழைத்ததுடன் கடைசி 8 நிமிடங்கள் 14 வீரர்களுடன் விளையாட நிர்ப்பந்திக்கப்பட்டது.

இந்தப் போட்டியில் திரித்துவ அணி தோல்வி அடைந்த போதிலும் பாடசாலைகள் றக்பி லீக் சம்பியன் பட்டத்தை சுவீகரித்துக்கொண்டது.

டிரெல் ராஜபக்ஷ தலைமையில் 1987ஆம் ஆண்டு லீக் சம்பியனான திரித்துவம், 38 வருடங்கள் கழித்து இரண்டு சுற்றுகளிலும் அபரிமிதமான ஆற்றல்களை வெளிப்படுத்தி பெருமையுடன் லீக் பட்டத்தை சுவீகரித்தது.

சப்ராஸ் உஸ்மான் தலைமையிலான திரித்துவ அணி முதல் சுற்றில் ஸ்ரீசுமங்கல (49 - 15), வித்யார்த்த (74 - 14), தேர்ஸ்டன் (48 - 19), புனித சூசையப்பர் (29 -7), பாரம்பரிய வைரிகளான றோயல் (34 - 12) ஆகிய அணிகளை வெற்றிகொண்டு தோல்வி அடையாத  ஒரே ஒரு   அணியாக கிண்ணப் பிரிவில் இரண்டாம் சுற்றை எதிர்கொண்டது.

இரண்டாம் சுற்றிலும் திரித்துவம் தனது வெற்றி அலையைத் தொடர்ந்தது. பரி. தோமையார் அணியை 36 - 19 என வீழ்த்தி கெனன் ஆர்.எஸ். டி சேரம் கிண்ணத்தை திரித்துவம் தக்கவைத்துக்கொண்டது. தொடர்ந்து இஸிபத்தனவை 32 - 10 என இலகுவாக வெற்றிகொண்ட திரித்துவம் கடந்த வாரம் பல்லேகலையில் பலம்வாய்ந்த வெஸ்லியுடனான போட்டியில் 23 - 21 என பரபரப்பான வெற்றியை ஈட்டி சம்பியன் பட்டத்தை உறுதிசெய்துகொண்டது.

இதனைத் தொடர்ந்து நேற்று நடைபெற்ற நடப்பு சம்பியன் புனித பேதுருவானவர் அணியுடனான கடைசி போட்டியில் திரித்துவம் 20 - 22 என்ற புள்ளிகள் அடிப்படையில் தோல்வி அடைந்தது.

கடுமையாக மோதிக்கொள்ளப்பட்ட நேற்றைய போட்டியில் இடைவேளையின்போது திரித்துவ அணி 10 - 5 என்ற புள்ளிகள் கணக்கில் முன்னிலையில் இருந்தது.

போட்டியின் 4ஆவது நிமிடத்தில் ரெவொன் பெரேரா ட்ரை வைத்து புனித பேதுருவானவர் அணியை முன்னிலையில் இட்டார்.

30 நிமிடங்கள் கடுமையாக போராடிய திரித்துவ அணி 31ஆவது நிமிடத்தில் ஷான் அல்தாபின் பெனல்டி மூலம் 3 புள்ளிகளைப் பெற்றது.

ஏழு நிமிடங்கள் கழித்து ஷான் அல்தாப் கடும் முயற்சி எடுத்துக்கொண்டு ட்ரை வைத்ததுடன் அதற்கான மேலதிக புள்ளிகளையும் பெற இடைவேளையின்போது திரித்துவம் 10 - 5 என்ற புள்ளிகள் வித்தியாசத்தில் முன்னிலையில் இருந்தது.

இடைவேளைக்குப் பின்னர் கோல் கம்பங்களுக்கு மிக அருகாமையில் புனித பேதுருவானவர் வீரர் இழைத்த பெருந்தவறு காரணமாக திரித்துவ அணிக்கு பெனல்டி ட்ரை வழங்கப்பட்டது. (திரித்துவம் 17 -5)

சில நிமிடங்களில் ஷான் அல்தாப் மேலும் ஒரு பெனல்டியைப் புகுத்தி புள்ளிகள் நிலையை 20 - 5 என ஆக்கினார்.

ஆனால், அதன் பின்னர் திரித்துவ வீரர்கள் இழைத்த தவறுகளைப் பயன்படுத்தி 53ஆவது நிமிடத்தில் ரெவொன் பெரேரா ட்ரை வைக்க அதற்கான மேலதிகப் புள்ளிகளை எஸ். ஜயவீர பெற்றுக்கொடுத்தார்.

போட்டியின் 60ஆவது நிமிடத்தில் அஸ்ஹாஸ் அக்ரம் வைத்த ட்ரைக்கான மேலதிகப் புள்ளிகளையும் ஜயவீர பெற்றுக்கொடுக்க புனித பேதுருவானவர் புள்ளிகள் நிலையை 19 - 20 என ஆக்கியது.

ஏழு நிமிடங்கள் கழித்து திரித்துவ அணியினர் மீண்டும் விதிகளை மீறியதால் புனித பேதுருவானவர் அணிக்கு பெனல்டி வழங்கப்பட்டது. அந்தப் பெனல்டியை ஜயவீர இலக்கு தவறாமல் புகுத்தி புனித பேதுருவானர் அணிக்கு ஆறுதல் வெற்றியை ஈட்டிக்கொடுத்தார்.