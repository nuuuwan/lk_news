கடந்த ஆட்சியாளர்களின் ஆதரவோடு போதைப்பொருள் நாட்டிற்குள் கொண்டுவரப்பட்டுள்ளது - அமைச்சர் நலிந்த ஜயதிஸ்ஸ

கடந்த காலங்களிலிருந்த அமைச்சர் உள்ளிட்ட ஆட்சியாளர்கள்  போதைப்பொருள் உற்பத்தி உள்ளிட்ட குற்றச்செயல்களை கண்டு கொள்ளாமல் அலட்சியமாக இருந்தனர், தற்போது இவ்வாறான குற்றச் செயல்களுடன் ஆட்சியாளர்களும் தொடர்புபட்டுள்ளமை தெரியவந்துள்ளதாக சுகாதார மற்றும் வெகுசன ஊடகத்துறை அமைச்சர் நளிந்த ஜயதிஸ்ஸ குறிப்பிட்டார்.

கொழும்பில் திங்கட்கிழமை (8) இடம்பெற்ற நிகழ்வு ஒன்றில், நாட்டின் வெவ்வேறு பகுதிகளில் தற்போது போதைப்பொருள் தயாரிப்பு நிலையங்கள் அடையாளம் காணப்பட்டுள்ளமை தொடர்பில் ஊடகவியலாளர் ஒருவர் எழுப்பிய கேள்விக்கு பதில் அளிக்கும் போதே அமைச்சர் இவ்வாறு தெரிவித்தார்.

மீட்கப்பட்டுள்ள போதைப்பொருள் தொடர்பில் குற்றப்புலனாய்வுப் பிரிவு மற்றும் அதனுடன் தொடர்புடைய இரசாயன பகுப்பாய்வு பிரிவு என்பன விரிவான விசாரணைகளை முன்னெடுத்துள்ளதுடன் குற்றச்செயல்களுடன் தொடர்புடையவர்கள் என அடையாளம் காணப்பட்ட நபர்கள் சட்டத்தின் முன் நிறுத்தப்பட்டுள்ளனர்.

கடந்த அரசாங்கத்தினர் தமது அதிகாரத்தை  முறைகேடாக பயன்படுத்தி நாட்டினுள் போதைப்பொருள் தயாரிப்பு நிறுவனங்களை உருவாக்குவதற்கும், அதற்கு அவசியமான இரசாயனங்களை கொண்டு வருவதற்கும் வழி வகுத்துள்ளனர். இவை தற்போது உருவானவை அல்ல. பல வருடங்களாக அரசாங்கத்தின் ஆதரவுடன் இடம்பெற்று வந்துள்ளன.

கடந்த காலங்களிலிருந்த அமைச்சர் உள்ளிட்ட ஆட்சியாளர்கள் இவ்வாறான குற்றச்செயல்களை கண்டு கொள்ளவில்லை. தற்போது ஆட்சியாளர்களும் தொடர்புபட்டுள்ளமை   தெரியவந்துள்ளதுடன், இதன் காரணமாகவே அவர்கள்  அலட்சியமாக செய்யப்பட்டனர் என்பது புலனாகிறது.

நாட்டிலுள்ள இளம் சமுதாயத்தின் வாழ்வை சீர்குலைக்கும் போதைப்பொருள் பாவனை உள்ளிட்ட குற்ற செயல்களை அடியோடு ஒழிப்பதுடன், பாதாள உலக குழுவையும் முடிவுக்கு கொண்டு வந்து அவர்களுடன் தொடர்புடைய அரசியல்வாதிகளையும் வெளிக்கொணர்வது அவசியம்.

இந்தோனேசியாவில் கைது செய்யப்பட்டு நாட்டுக்கு அழைத்து வரப்பட்டுள்ள பாதாள உலக குழுவினருடன் தொடர்புடைய  ஆட்சியாளர்கள் தொடர்பில் பல விடயங்கள் அறியகிடைத்துள்ளன. இது ஒரு மிகப்பெரிய வளைய அமைப்பாக உள்ளது. எவ்வாறொனினும் கிடைத்த விடயங்களைக் கொண்டு தேசிய பாதுகாப்புக்கு எவ்வித பாதிப்பும் ஏற்படாத வகையில் விசாரணைகள் முன்னெடுக்கப்பட்டுள்ளன என்றார்.