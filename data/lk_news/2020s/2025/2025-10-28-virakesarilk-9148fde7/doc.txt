மாவையின் சகிப்புத்தன்மையை தமக்கு பாதகம் என கருதியவர்களால் இலங்கை தமிழ் அரசு கட்சி இன்று சின்னாபின்னமாகிவிட்டது - இராசேந்திரம்

மாவை சேனாதிராசாவின் சகிப்புத்தன்மையை தமக்கு பாதகம் என கருதியவர்களால் இலங்கை தமிழ் அரசு கட்சி இன்று சின்னாபின்னமாகிக் கிடக்கிறது என வலி.வடக்கு பிரதேச சபை உறுப்பினரும் முன்னாள் உப தவிசாளருமான பொன்னம்பலம் இராசேந்திரம் தெரிவித்தார்.

இலங்கை தமிழ் அரசுக் கட்சியின் தலைவரும் முன்னாள் பாராளுமன்ற உறுப்பினருமான அமரர்  மாவை சேனாதிராசாவின் 83வது பிறந்ததினத்தை முன்னிட்டு மாவிட்டபுரத்தில் உள்ள அலுவலகத்தில் தமிழர் முன்னேற்ற கழக அமைப்பு ஊடாக  தெரிவு செய்யப்பட்ட மாணவர்களுக்கு பாடசாலை உபகரணங்களும் பயன்தரும் மரக்கன்றுகளும் வழங்கும் நிகழ்வில் கலந்துகொண்டு உரையாற்றியபோதே அவர் மேற்கண்டவாறு தெரிவித்தார்.

இலங்கை தமிழ் அரசு கட்சியின் தலைவராக, செயலாளராக, மூத்த தலைவராக மாவை சேனாதிராசா இருந்தபோது எவரையும்  கட்சியில் இருந்து தூக்கிப்போட்டது கிடையாது. எல்லோரையும் அரவணைத்து அமைதி காக்குமாறு கோரியே கட்சியை வழிநடத்தியவர்.  தமிழ் மக்களின் விடுதலைக்காக போராடிய ஒரு உத்தமர். இன்று உள்ளவர்கள் பதவி ஆசைக்காக கட்சியை சின்னாபின்னமாக்கிக்கொண்டிருக்கிறார்கள். மக்களின் விடுதலைக்காக தொழில் தேடாமல், சொத்துக்கள் சேர்க்காமல் தந்தை செல்வாவுடன் பயணித்த பெருமகனார் என்றால் அது  மாவைதான்.

யாரும் அவர் கோவப்பட்டதை பார்த்திருக்க மாட்டார்கள். என்ன பிரச்சினை என்றாலும் யார் பிரச்சினைபட்டாலும் “அமைதியாக இருங்கோ” என்று அமைதிப்படுத்தித்தான் பிரச்சினைகளை கேட்பார். அந்த பிரச்சினைகளுக்கு தீர்வும் காண்பார். அவ்வாறே கட்சியை வளர்த்தவர். அத்தகையவரின் செயற்பாட்டை தமக்கு  பலவீனமாக கருதிய சிலர் அவரை பலவீனமாக்கி பதவிக்கு வந்துள்ளார்கள். இன்று கட்சி சின்னாபின்னமாகிக் கிடக்கிறது. தனக்காக குடும்பத்திற்காக சொத்து சேர்க்காதவர். மக்களின் விடுதலைக்காக பாடுபட்டவர். வடக்கு கிழக்கு எங்கும் மக்களுக்காக பயணித்தவர். மக்களுக்காகவே தன்னை அர்ப்பணித்தவர். அத்தகையவரை நாம் இழந்துள்ளோம் என்பது கவலையான விடயம்.

அவருக்கு எதிராக செயற்பட்டவர்களுக்கு கடவுள் தண்டனை வழங்குவார். நாங்கள் அனைவரும் ஒன்றிணைந்து பயணிக்கவேண்டியதுதான் அவருக்கு நாம் செய்யும் மரியாதை என்றார்.