ஜனாதிபதி அநுர குமார திஸாநாயக்கவுக்கு எதிராக ஐக்கிய மக்கள் சக்தி கடும் குற்றச்சாட்டு: வெளிப்படைத்தன்மை மீறல் மற்றும் அறிக்கைகள் மறைப்பு!

ஐக்கிய மக்கள் சக்தியின் (SJB) பாராளுமன்ற உறுப்பினர் முஜிபூர் ரஹ்மான், இன்று புதன்கிழமை (26) கட்சி தலைமை அலுவலகத்தில் நடத்திய ஊடகவியலாளர் சந்திப்பில், ஜனாதிபதி அநுர திஸாநாயக்க தலைமையிலான  அரசாங்கம், தான் அளித்த வாக்குறுதிகளான வெளிப்படைத்தன்மை மற்றும் நல்லாட்சிக்கு முரணாகச் செயற்படுவதாகக் கடுமையான குற்றச்சாட்டுகளை முன்வைத்தார்.

அதிகார துஷ்பிரயோகம் மற்றும் ஊழல் ஆகிய இரண்டு முக்கிய விவகாரங்களில் அரசாங்கம் இரகசியமாகச் செயற்படுவதாக அவர் குறிப்பிட்டார்.

தற்போதைய அரசாங்கத்தின் கீழ் நடந்த மிக முக்கியமான சம்பவங்களில் ஒன்று, 309 கொள்கலன்களை சுங்கத் திணைக்களத்தில் எவ்வித முறையான பரிசோதனையுமின்றி விடுவித்ததுதான் என்று பாராளுமன்ற உறுப்பினர் முஜிபூர் ரஹ்மான் சுட்டிக்காட்டினார்.

"பௌதீக சோதனைகளோ அல்லது ஸ்கேன் பரிசோதனைகளோ இன்றி 309 கொள்கலன்கள் விடுவிக்கப்பட்டுள்ளன. இதில், 159 கொள்கலன்கள் 'சிவப்பு எச்சரிக்கை' (Red Alert) விடுக்கப்பட்டவை என்றும், 150 கொள்கலன்கள் 'மஞ்சள் எச்சரிக்கை' (Yellow Alert) விடுக்கப்பட்டவை என்றும் உறுதி செய்யப்பட்டுள்ளது."

இச்சம்பவம் குறித்து சுங்க அதிகாரிகள் ஜனாதிபதிக்கு முறைப்பாடு செய்ததை அடுத்து, அவர் நிதியமைச்சின் மேலதிகச் செயலாளர் தலைமையில் குழுவொன்றை அமைத்தார். இந்தக் குழுவின் அறிக்கை ஜனாதிபதியிடம் கையளிக்கப்பட்ட போதும், அவர் அதனைப் பாராளுமன்றத்தில் சமர்ப்பிக்கவில்லை என்றும் முஜிபுர் ரஹ்மான் குற்றம் சாட்டினார். இதன் காரணமாக, ஐக்கிய மக்கள் சக்தியே அந்த அறிக்கையைப் பாராளுமன்றத்தில் தாக்கல் செய்ய வேண்டிய நிலை ஏற்பட்டது.

மேலும், இச்சம்பவத்தில் குற்றச்சாட்டுகளுக்குள்ளான அதிகாரியைச் சுங்கத் திணைக்களத்தின் பணிப்பாளர் நாயகமாக நியமித்து, அவரது சேவைக்காலத்தையும் அரசாங்கம் நீடித்துள்ளது. கொள்கலன்களை விடுவித்ததற்காக 'சந்தோஷமாக' இந்தச் சலுகைகள் வழங்கப்பட்டதா என்று அவர் கேள்வி எழுப்பினார்.

அரசியல் தலையீடின்றித் திறமையான அதிகாரிகளுக்கு இடமளிப்பதாக வாக்குறுதி அளித்த போதிலும், ஜனாதிபதி அனுர திஸாநாயக்க அவர்கள், தனது கொள்கை பிரகடனத்திற்கு முரணாக தனது நம்பிக்கைக்குரிய ஒருவரை கணக்காய்வாளர் நாயகமாக நியமிக்க முயன்றதாக முஜிபூர் ரஹ்மான் குற்றம் சாட்டினார்.

அந்த நியமனத்தை அரசியலமைப்புச் சபை நிராகரித்ததையடுத்து, 30 வருட அனுபவமுள்ள சிரேஷ்ட அதிகாரி ஒருவர் பதில் கணக்காய்வாளர் நாயகமாக நியமிக்கப்பட்டுள்ளார். அனைத்துத் தகுதிகளும் இருந்தும் அவரை நிரந்தரமாக்காமல், ஜனாதிபதி தனது நண்பரை மீண்டும் நியமிக்க முயல்வது, தேசிய மக்கள் சக்தி (NPP) அரசாங்கத்தின் எதிர்கால ஊழல்களைக் கணக்காய்வில் மூடிமறைக்கவா என்ற சந்தேகத்தை அவர் எழுப்பினார்.

ஈஸ்டர் தாக்குதல் தொடர்பான அறிக்கையின் முக்கியப் பக்கங்கள் கிழிக்கப்பட்டுள்ளதை ஜனாதிபதி, தான் பதவியேற்ற ஒரு வருடத்தின் பின்னரே பாராளுமன்றத்தில் அறிவித்ததாக முஜிபூர் ரஹ்மான் குறிப்பிட்டார்.

* முன்னாள் ஜனாதிபதி கோட்டாபய ராஜபக்ஷவால் வெளியிடப்படாத அனைத்து ஜனாதிபதி ஆணைக்குழு அறிக்கைகளையும் உடனடியாகப் பாராளுமன்றத்தில் சமர்ப்பிக்க வேண்டும்.

* "பக்கங்களைக் கிழித்தவனே சூத்திரதாரி என்பதால், அந்தக் குற்றவாளியை உடனடியாகக் கைது செய்யுமாறு" ஜனாதிபதியிடம் அவர் வலியுறுத்தினார்.

* தாக்குதல் நடந்த காலத்தில் உயர் பதவிகளில் இருந்த அதிகாரிகளே இன்றும் அரசாங்கத்தில் இருப்பதால், சூத்திரதாரியை இனம் காண அரசாங்கம் தவறுவதாக அவர் மேலும் குறிப்பிட்டார்.

"வெளிப்படைத்தன்மை என்ற வார்த்தைகளை நம்பியே மக்கள் அனுர திஸாநாயக்கவுக்கு வாக்களித்தனர். ஆனால், அவர் அதே பழைய, ஊழல் நிறைந்த அரசியல் கலாச்சாரத்தையே பின்பற்றுகிறார்," என்று முஜிபூர் ரஹ்மான் இறுதியாகத் தெரிவித்தார்.