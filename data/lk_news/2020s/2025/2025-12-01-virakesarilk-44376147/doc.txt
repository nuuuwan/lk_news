தற்போதைய நிலையிலிருந்து மீள அரசாங்கம் எடுக்கும் சிறந்த தீர்மானங்களுக்கு ஒத்துழைப்பு வழங்குவோம் - கயந்த கருணாதிலக

நாடு தற்போது எதிர்கொண்டுள்ள நெருக்கடியான நிலைமையை கருத்திற் கொண்டு  மக்களின் அடிப்படை பிரச்சினைகள் பற்றி பேசுவதற்கு இந்த சபையை பயன்படுத்தி உரிய தீர்மானத்தை எடுக்க வேண்டும். தற்போதைய நிலையில் இருந்து மீள்வதற்கு அரசாங்கம் எடுக்கும் சிறந்த தீர்மானங்களுக்கு ஒத்துழைப்பு வழங்குவோம் ஆகவே கட்சித் தலைவர் கூட்டத்தை உடன் நடத்துங்கள் என எதிர்க்கட்சிகளின் பிரதம கொறடாவான கயந்த   கருணாதிலக சபாநாயகரிடம் வலியுறுத்தினார்.

பாராளுமன்றத்தில்  திங்கட்கிழமை (01) நடைபெற்ற அமர்வின் போது விசேட கூற்றை முன்வைத்து உரையாற்றுகையில் மேற்கண்டவாறு குறிப்பிட்டார்.

நாட்டில் நிலவிய  மோசமான இயற்கை அனர்த்தத்தால் உயிரிழந்தவர்களின் உறவுகளுக்கு ஆழ்ந்த அனுதாபத்தை தெரிவித்துக் கொள்கிறோம். தற்போதைய அவசர நிலை குறித்து எதிர்க்கட்சியின் உறுப்பினர்கள் அனைவரும் கலந்துரையாடினோம். எமது தரப்பு யோசனைகளை உங்களுக்கு (சபாநாயகர்) முன்வைக்கவுள்ளோம்.

கடந்த  கட்சித் தலைவர் கூட்டத்தில் இன்று இரவு 12 மணிவரை குழுநிலை விவாத்தை நடத்துவதற்கு தீர்மானிக்கப்பட்டது. இரவு 12 மணிவரை விவாதத்தை நடத்தும் போது அதில் பாராளுமன்ற உறுப்பினர்களாலும், பாராளுமன்ற பணிக்குழுவினாலும் கலந்துக் கொள்ள  முடியாத நிலை ஏற்படும்.

பாராளுமன்றத்தின் அடுத்தக்கட்ட நடவடிக்கைகள் குறித்து ஆராய்வதற்கு கட்சித் தலைவர் கூட்டத்தை நடத்த புதிய ஒழுங்குப்பத்திரத்தை தயாரிக்க வேண்டும். வரவு - செலவுத் திட்டத்தின் குழு நிலை விவாதம் எதிர்க்கட்சிக்காகவே நடத்தப்படுகிறது.

நாடு தற்போது எதிர்கொண்டுள்ள நெருக்கடியான நிலைமையை கருத்திற் கொண்டு  மக்களின் அடிப்படை பிரச்சினைகள் பற்றி பேசுவதற்கு இந்த சபையை பயன்படுத்தி உரிய தீர்மானத்தை எடுக்க வேண்டும். தற்போதைய நிலையில் இருந்து மீள்வதற்கு அரசாங்கம் எடுக்கும் சிறந்த தீர்மானங்களுக்கு ஒத்துழைப்பு வழங்குவோம் ஆகவே கட்சித் தலைவர் கூட்டத்தை உடன் நடத்துங்கள் என்றார்.