எதிர்க்கட்சிகளின் ஒன்றிணைவைக் கண்டு அஞ்சுவதாலேயே எம்மீது போலியான ஊழல் குற்றச்சாட்டுக்கள் முன்வைக்கப்படுகின்றன - உதய கம்மன்பில

என்னுடைய தூய்மையான அரசியல் பின்னணி காரணமாகவே நான் அநுரகுமார திஸாநாயக்கவை வரலாற்றின் மிகவும் ஊழல் நிறைந்த ஜனாதிபதி என்று அழைப்பதற்கு அஞ்சவில்லை. கூட்டு எதிர்க்கட்சிகளின் ஒன்றிணைவைக் கண்டு அஞ்சுவதாலேயே எம்மீது போலியான ஊழல் குற்றச்சாட்டுக்கள் முன்வைக்கப்படுகின்றன என பிவிதுரு ஹெல உருமயவின் தலைவர் உதய கம்மன்பில தெரிவித்தார்.

கொழும்பில் புதன்கிழமை (26) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

நுகேகொடை பேரணியில் கலந்துகொண்ட உறுப்பினர்கள், என்னையும் சேர்த்து முன் வரிசையில் அமர்ந்திருந்த ஒவ்வொருவர் மீதும் இலஞ்சம் அல்லது ஊழல் குற்றச்சாட்டுகளை விசாரிக்கும் ஆணைக்குழுவில் 4 முதல் 5 கோப்புகள் திறக்கப்பட்டுள்ளதாகக் முன்வைக்கப்பட்டுள்ள குற்றச்சாட்டுக்கள் அடிப்படையற்றவை.

அவர் 1994-இல் இலஞ்சம் மற்றும் ஊழல் தொடர்பான விசாரணை ஆணைக்குழு நிறுவப்பட்டதிலிருந்து இன்றுவரை எனக்கு எதிராக ஒரேயொரு கோப்பு கூட திறக்கப்படவில்லை. மாறாக அவ்வாறு ஏதேனும் இருக்குமாயின் அதைக் குறிப்பிட்டு காட்டுமாறு தேசிய மக்கள் சக்தி உறுப்பினர்களுக்கு சவால் விடுக்கின்றேன்.

என்னுடைய தூய்மையான அரசியல் பின்னணி காரணமாகவே நான் அநுரகுமார திஸாநாயக்கவை வரலாற்றின் மிகவும் ஊழல் நிறைந்த ஜனாதிபதி என்று அழைப்பதற்கு அஞ்சவில்லை. ஜனாதிபதி அநுரகுமார திஸாநாயக்க பல்வேறு ஊழல் நடவடிக்கைகளில் ஈடுபட்டுள்ளார். முக்கிய அரச நியமனங்களை அவர் தனது நண்பர்களுக்கு வழங்கிக் கொண்டிருக்கின்றார்.

மேலும் துறைமுகத்தில் இருந்து 323 கொள்கலன்களை முறைகேடாக விடுவித்த குற்றச்சாட்டில் சிவலி அருங்கொட என்பவர் சந்தேகநபராகப் பெயரிடப்பட்டுள்ள போதிலும், ஜனாதிபதி அநுரகுமார திஸாநாயக்க சுங்கத் திணைக்களத்தின் மூத்த அதிகாரிகளைப் புறக்கணித்து அவரைப் பணிப்பாளர் நாயகமாகப் பதவி உயர்த்தி, முன்னெப்போதும் இல்லாத வகையில் அவருக்கு சேவை நீடிப்பை வழங்கியுள்ளார்.

இலங்கை வரலாற்றில் தன்னைவிட அதிக ஊழல் செய்த ஒரு ஜனாதிபதியின் பெயரைக் குறிப்பிடுமாறு அநுர குமார திஸாநாயக்கவுக்கு நேரடியாக சவால் விடுக்கின்றேன். நுகேகோட பேரணி 'திருடர்களின் கூட்டம்' என்ற கருத்தை நான் நிராகரிக்கின்றேன். குற்றச்சாட்டுகள் மட்டுமே ஆதாரம் அல்ல. தேசிய மக்கள் சக்தியின் பல முக்கிய குற்றச்சாட்டுகள் தவறானவை என்று நிரூபிக்கப்பட்டுள்ளன.

கூட்டு எதிர்க்கட்சியின் ஒன்றிணைவின் மீதான அச்சம் மற்றும் எமது பயணத்தை தடுத்து நிறுத்த முடியாததால், போலியான குற்றச்சாட்டுகளை முன்வைத்து எம்மை சிறையில் அடைக்க முயற்சிக்கின்றனர். அது தேசிய மக்கள் சக்தி அரசாங்கத்திற்கு ஒரு பெரும் பின்னடைவாக மாறும் என்றார்.