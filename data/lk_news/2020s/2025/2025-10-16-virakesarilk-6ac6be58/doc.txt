ரஷ்ய எண்ணெய் கொள்முதலை நிறுத்துவதாக மோடி கூறினாரா ? டிரம்ப் கருத்துக்கு இந்திய மத்திய வெளியுறவு அமைச்சு விளக்கம்!

ரஷ்யாவிடம் இருந்து மசகு எண்ணெய் வாங்குவதை நிறுத்திவிடுவதாக இந்தியப் பிரதமர் நரேந்திர மோடி தன்னிடம் உறுதி அளித்ததாக அமெரிக்க ஜனாதிபதி  டொனால்ட் டிரம்ப் தெரிவித்த கருத்துக்கு, இந்திய மத்திய வெளியுறவு அமைச்சு விளக்கம் அளித்துள்ளது. எனினும், டிரம்பின் கருத்தை உறுதிப்படுத்தவோ அல்லது மறுக்கவோ இல்லை.

அமெரிக்க ஜனாதிபதி டொனால்ட் டிரம்ப் வெளியிட்ட கருத்துகள் குறித்து, மத்திய வெளியுறவு அமைச்சகத்தின் செய்தித் தொடர்பாளர் ரந்தீர் ஜெய்ஸ்வால் அறிக்கை ஒன்றை வெளியிட்டுள்ளார். அதில், ரஷ்ய எண்ணெய் கொள்முதலை நிறுத்துவதாக மோடி உறுதியளித்தாரா என்பது குறித்து அவர் நேரடியாகப் பதிலளிக்கவில்லை.

"மசகு எண்ணெய் மற்றும் எரிவாயு இறக்குமதியில் இந்தியா ஒரு குறிப்பிடத்தக்க இடத்தில் உள்ளது. நிலையற்ற எரிசக்தி சூழலில் இந்திய நுகர்வோரின் நலன்களைப் பாதுகாப்பதே எங்கள் நிலையான முன்னுரிமையாக இருந்து வருகிறது. நிலையான எரிசக்தி விலை மற்றும் பாதுகாப்பான விநியோகங்களை உறுதி செய்தல் ஆகியவை நமது கொள்கையின் இரட்டை இலக்காக இருக்கின்றன. இதில், சந்தை நிபந்தனைகளைப் பொறுத்து நமது ஆற்றல் ஆதாரங்களை விரிவுபடுத்துதல் மற்றும் பொருத்தமான முறையில் பன்முகப்படுத்துதல் ஆகியவை அடங்கும். அமெரிக்காவைப் பொறுத்தவரை, பல ஆண்டுகளாக எங்கள் எரிசக்தி கொள்முதலை விரிவுபடுத்த நாங்கள் முயற்சித்து வருகிறோம். தற்போதைய அமெரிக்க நிர்வாகம் இந்தியாவுடனான எரிசக்தி ஒத்துழைப்பை விரிவுபடுத்துவதில் ஆர்வம் காட்டியுள்ளது. இதுதொடர்பான பேச்சுவார்த்தை தொடர்ந்து நடைபெற்று வருகின்றன."

வெளியுறவு அமைச்சகத்தின் இந்த அறிக்கையில், ரஷ்ய எண்ணெய் கொள்முதலை நிறுத்துவதாக டிரம்பிடம் பிரதமர் மோடி உறுதி அளித்தாரா? இல்லையா? என்பது குறித்து நேரடியாகத் தெரிவிக்கப்படவில்லை. மாறாக, இந்தியாவின் எரிசக்தி கொள்முதல் முடிவுகள் அதன் தேசிய நலன்களை அடிப்படையாகக் கொண்டவை என்பதே வலியுறுத்தப்பட்டுள்ளது.

முன்னதாக, அமெரிக்காவின் ஓவல் அலுவலகத்தில் செய்தியாளர்களிடம் பேசிய டிரம்ப், "ரஷ்ய மசகு எண்ணெய் வாங்குவதை நிறுத்துவதாக பிரதமர் மோடி தன்னிடம் இன்று (புதன்கிழமை) உறுதியளித்தார். இது ரஷ்யாவுக்கு எதிரான உலகளாவிய அழுத்தத்தில் மிகப்பெரிய முன்னேற்றம்" எனத் தெரிவித்திருந்தார்.

டொனால்ட் டிரம்பின் இந்த அறிவிப்புக்கு மக்களவை எதிர்க்கட்சித் தலைவர் ராகுல் காந்தி கடுமையான விமர்சனத்தை முன்வைத்துள்ளார். தனது சமூக ஊடகப் பதிவில், "டிரம்பைக் கண்டு மோடி பயப்படுகிறார்.ரஷ்யாவின் எண்ணெய்யை இந்தியா வாங்காது என்று முடிவு செய்து, அதை டிரம்பை அறிவிக்க அனுமதிக்கிறார்" என்று ராகுல் காந்தி பதிவிட்டுள்ளார்.