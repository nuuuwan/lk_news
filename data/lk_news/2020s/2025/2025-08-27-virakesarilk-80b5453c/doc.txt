ரணிலின் தற்போதைய நிலை குறித்து வைத்தியர் ருக்ஷன் பெல்லன வெளியிட்டுள்ள தகவல் !

முன்னாள் ஜனாதிபதி ரணில் விக்கிரமசிங்க மேலும் இரண்டு நாட்களுக்கு கொழும்பு தேசிய வைத்தியசாலையின் தீவிர சிகிச்சைப் பிரிவில் (ICU) சிகிச்சை பெறுவார் என விசேட வைத்தியர்களின் ஆலோசனையின் பேரில் தீர்மானிக்கப்பட்டுள்ளதாக கொழும்பு தேசிய வைத்தியசாலையின் பிரதிப் பணிப்பாளர் வைத்தியர் ருக்ஷன் பெல்லன தெரிவித்துள்ளார்.

புதன்கிழமை (27) ஊடகங்களுக்கு கருத்துத் தெரிவித்த வைத்தியசாலையின் பிரதிப் பணிப்பாளர் வைத்தியர் ருக்ஷன் பெல்லன மேலும் கூறுகையில்,

ரணில் விக்கிரமசிங்க தற்போது தடுப்புக்காவலில் இல்லை எனவும் அவருக்கு நீதிமன்றால் பிணை வழங்கப்பட்டுள்ளதாகவும் அவர் விரும்பினால் தனது தனிப்பட்ட வைத்தியரின் ஆலோசனையைப் பெறவோ அல்லது தனியார் வைத்தியசாலைக்கு மாறவோ சுதந்திரம் உள்ளதாகவும் தெரிவித்தார்.

கொழும்பு தேசிய வைத்தியசாலையில் அவர் சிகிச்சைக்காக அனுமதிக்கப்பட்டபோது கடுமையான நீர்ச்சத்து குறைபாட்டால் பாதிக்கப்பட்டிருந்ததாகவும், மருத்துவ சிகிச்சைக்குப் பின்னர் அவரது உடல்நிலை தற்போது மேம்பட்டு வருவதாகவும் வைத்தியர் ருக்ஷன் பெல்லன கூறினார்.

தேசிய வைத்தியசாலையின் கொள்கையான அனைவருக்கும் சமமான சிகிச்சை அளிப்பது என்பதை மீண்டும் வலியுறுத்திய வைத்தியர் பெல்லன, "பின்னணியோ அல்லது அந்தஸ்தோ எதுவாக இருந்தாலும், தேசிய வைத்தியசாலைக்கு வரும் அனைவருக்கும் ஒரே மாதிரியான சிகிச்சை அளிக்கப்படுகிறது" என்றும் குறிப்பிட்டார்.