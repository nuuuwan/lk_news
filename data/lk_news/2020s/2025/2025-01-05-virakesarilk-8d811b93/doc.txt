19 வயதின் கீழ் மகளிர் சர்வதேச ரி20: பங்களாதேஷை 5 விக்கெட்களால் வீழ்த்தியது இலங்கை

19 வயதுக்குட்பட்ட இலங்கை மற்றும் பங்களாதேஷ் மகளிர் அணிகளுக்கு இடையில் தேர்ஸ்டன் கல்லூரி மைதானத்தில் இன்று நடைபெற்ற முதலாவது இளையோர் சர்வதேச ரி20 கிரிக்கெட் போட்டியில் 19 வயதுக்குட்பட்ட இலங்கை மகளிர் அணி 5 விக்கெட்களால் வெற்றிபெற்றது.

மலேசியாவில் இந்த மாதம் ஆரம்பமாகவுள்ள 19 வயதுக்குட்பட்ட மகளிர் ரி20 உலகக் கிண்ணப் போட்டிக்கு தங்களைத் தயார் படுத்தும் பொருட்டு இரண்டு அணிகளும் 4 போட்டிகள் கொண்ட இளையோர் ரி20 கிரிக்கெட் தொடரில் விளையாடுகின்றன.

முதலாவது போட்டியில் 19 வயதுக்குட்பட்ட பங்களாதேஷ் மகளிர் அணியினால் நிர்ணயிக்கப்பட்ட 110 ஓட்டங்கள் என்ற வெற்றி இலக்கை நோக்கி பதிலுக்கு துடுப்பெடுத்தாடிய 19 வயதுக்குட்பட்ட இலங்கை மகளிர் அணி 7 பந்துகள் மீதமிருக்க 5 விக்கெட்களை இழந்து 112 ஓட்டங்களைப் பெற்று வெற்றியீட்டியது.

தஹாமி செனெத்மா 3 வெவ்வேறு விக்கெட்களில் பகிர்ந்த இணைப்பாட்டங்கள் 19 வயதுக்குட்பட்ட இலங்கை மகளிர் அணியை வெற்றி அடையச் செய்தன.

சஞ்சனா காவிந்தி, விமோக்ஷா பாலசூரிய ஆகியோர் முதலாவது விக்கெட்டில் 24 ஓட்டங்களைப் பகிர்ந்து சிறந்த ஆரம்பத்தை இட்டுக்கொடுத்தனர்.

தொடர்ந்து தஹாமி செனெத்மா 3ஆவது விக்கெட்டில் அணித் தலைவி மனுதி நாணயக்காரவுடன் 26 ஓட்டங்களையும் 5ஆவது விக்கெட்டில் சுமுது நிசன்சலாவுடன்  33 ஓட்டங்களையும் பிரிக்கப்படாத 6ஆவது விக்கெட்டில் லிமன்சா திலக்கரட்னவுடன் 26 ஓட்டங்களையும் பகிர்ந்து அணியின் வெற்றியை உறுதி செய்தார்.

தஹாமி செனெத்மா 29 ஓட்டங்களையும் சுமுது நிசன்சலா 27 ஓட்டங்களையும் மனுதி நாணயக்கார 17 ஓட்டங்களையும் பெற்றனர்.

இப் போட்டியில் முன்னதாக முதலில் துடுப்பெடுத்தாடிய 19 வயதுக்குட்பட்ட பங்களாதேஷ் மகளிர் அணி 19.3 ஓவர்களில் சகல விக்கெட்களையும் இழந்து 109 ஓட்டங்களைப் பெற்றது.

அணித் தலைவி சௌமியா அக்தர், ஜனாத்துள் மொளமா ஆகிய இருவரும் 5ஆவது விக்கெட்டில் 62 ஓட்டங்களைப் பகிர்ந்து 19 வயதுக்குட்பட்ட இலங்கை மகளிர் அணிக்கு பெரும் நெருக்கடியைக் கொடுத்தனர்.

பந்துவீச்சில் லிமன்சா திலக்கரட்ன 10 ஓட்டங்களுக்கு 2 விக்கெட்களையும் ப்ரமுதி மெத்சரா 14 ஓட்டங்களுக்கு 2 விக்கெட்களையும் ரஷ்மிக்கா செவ்வந்தி 22 ஓட்டங்களுக்கு 2 விக்கெட்களையும் கைப்பற்றினர்.