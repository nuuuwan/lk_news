දෙහිබාලා අල්ලන්නැයි නියෝගයක්

ප‍්‍රබල පාතාල කල්ලි සාමාජිකයකු හා විදේශයන්හි සැඟව සිට මෙරට මහා පරිමාණ මත්ද්‍රව්‍ය ජාලය මෙහෙය වන බව කියන දෙවුන්දර සෙහාන් සත්සර නොහොත් දෙහිබාලා මල්ලී හා ඔහුගේ සහෝදරයා වන තුෂාන් නෙත්සර නොහොත් කලූ මල්ලි වහාම අත්අඩංගුවට ගෙන අධිකරණයට ඉදිරිපත් කරන්නැයි කොළඹ ප‍්‍රධාන මහේස්ත‍්‍රාත් අසංක බෝදරගම මහතා මත්ද්‍රව්‍ය කාර්යාංශයට අද නියෝග කළේය.

සැකකරුවන්ට විදෙස් ගමන් තහනමක් පනවමින් මහේත‍්‍රාත්වරයා මෙම නියෝගය කළ අතර ඉදිරි දිනයේදී සැකකරුවන් අත්අඩංගුවට ගෙන අධිකරණයට ඉදිරිපත් කිරීමට අසමත් වන්නේ නම් ඔවුන් අත්අඩංගුවට ගැනීමට පොලීසිය කළ සියලූ කාර්යයන් පිළිබඳව සවිස්තර වාර්තාවක් අධිකරණයට ඉදිරිපත් කරන ලෙසටද නියෝග කළේය.

දකුණු මුහුදු තීරයේ පාවෙමින් තිබීයදී නාවික හමුදා විසින් සිය භාරයට ගත් අයිස්, හෙරොයින් සහ හෂිස් මත්ද්‍රව්‍ය කිලෝග‍්‍රෑම් 839.254ක් මෙරටට ආනයනය කිරීමේ ප‍්‍රධාන සැකකරුවන් ලෙස දෙහිබාල මල්ලි හා කළු මල්ලි හඳුනාගෙන ඇති බවට මද්‍රව්‍ය කාර්යාංශය ඉදිරිපත් කළ කරුණු සලකා බැලීමෙන් පසු මහේස්ත‍්‍රාත්වරයා මෙම නියෝගය නිකුත් කළේය.

මත්ද්‍රව්‍ය තොගය ආනයනය කිරීම සම්බන්ධයෙන් සැකකරුවන් ලෙස නම් කෙරුණු දෙහිබාල මල්ලී සහ ඔහුගේ සහෝදරයාගේ දුරකථන දත්ත වාර්තා කැඳවීමටද නියෝග කෙරිණි.

මත්ද්‍රව්‍ය කාර්යාංශයේ නිලධාරීන් කරුණු දක්වමින් කියා සිටියේ දෙහිබාල මල්ලී සහ කළු මල්ලී යන සැකකරුවන් ඩුබායි හෝ වෙනත් විදේශ රටක සිට මෙම මහා පරිමාණ මත්ද්‍රව්‍ය ජාලය මෙහෙයවන බවය.