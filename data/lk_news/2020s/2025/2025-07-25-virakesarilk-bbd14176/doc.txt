ஹரஹர வீரமல்லு - திரைப்பட விமர்சனம்

நடிகர்கள்: பவன் கல்யாண், நிதி அகர்வால், பொபி தியோல், நாசர், சுனில் மற்றும் பலர்.

இந்தியாவில் உள்ள ஆந்திர மாநிலத்தின் துணை முதல்வரும், ஜன சேனா எனும் அரசியல் கட்சியின் தலைவரும், தெலுங்கு திரையுலகின் முன்னணி நட்சத்திர நடிகருமான பவன் கல்யாண் நடிப்பில் உருவாகி, சற்று கால தாமதத்துடன் வெளியாகி இருக்கும் படம் 'ஹர ஹர வீர மல்லு'. இந்த திரைப்படம் ரசிகர்களுக்கு சிறந்த பட மாளிகை அனுபவத்தை அளித்ததா? இல்லையா? என்பதை தொடர்ந்து காண்போம்.

பதினாறாம் நூற்றாண்டில் இந்தியாவை ஆட்சி செய்த முகலாய மன்னர்களின் காலகட்டத்தில் குறிப்பாக அவுரங்கசீப் மன்னராக இருந்த காலகட்டத்தில் அவர் இந்தியா முழுவதும் இஸ்லாம் மதத்தை பரப்ப திட்டமிடுகிறார்.

அத்துடன் இந்தியாவில் வேரூன்றி இருந்த இந்து மதத்தை அழிக்கவும் திட்டமிடுகிறார். இதற்காக இந்து மன்னர்கள் ஆண்ட ராஜ்ஜியத்தை அழித்து, மக்களை மதம் மாறும் படி கட்டாயப்படுத்துகிறார்.

தன்னுடைய மதத்தை பரப்பும் எண்ணத்தை தென்னிந்தியாவிலும் விரிவு படுத்த எண்ணுகிறார். இந்த தருணத்தில் தென்னிந்தியாவில் வீரமல்லு ( பவன் கல்யாண்) என்பவர் செல்வந்தர்களிடமிருந்து விலை உயர்ந்த பொருட்களை திருடி அதனை ஏழைகளுக்கு வழங்குகிறார்.

ஒரு நாள் வீரமல்லு ஒரு கப்பலை கொள்ளையடிக்கும் போது கோல்கொண்டா பகுதியை ஆட்சி செய்யும் நவாபின் ராணுவத்தினரால் கைது செய்யப்படுகிறான்.

சிறை தண்டனை கிடைக்கும் என நினைத்த வீரமல்லுவிற்கு , நவாப் - அவனுக்கு முக்கியமான பணி ஒன்றை வழங்குகிறார். அந்த வேலை என்ன? அது அவுரங்கசீப்புடன் எப்படி தொடர்புடையது? வீரமல்லு உண்மையில் யார்? அவரது கடந்த காலம் என்ன? நவாப் கொடுத்த வேலையை செய்வதாக ஒப்புக் கொள்வதன் பின்னணி என்ன? அந்த வேலையை நிறைவு செய்தாரா? இல்லையா? இப்படி பல கேள்விகளுக்கு விடை அளிப்பது தான் இப்படத்தின் திரைக்கதை.

இந்தியா முழுவதும் இஸ்லாம் மதத்தை பரப்புரை செய்ய முயன்ற அவுரங்கசிப் என்ற மன்னரை எதிர்த்து நிற்கும் ஒரு துணிச்சலான இந்து வீரர் வீரமல்லு என்ற இயக்குநரின் கற்பனை தற்போதைய காலகட்டத்திற்கு சிறப்பானதாக இருந்தாலும் அதை மட்டும் விவரிக்காமல் அதனுடன் அவுரங்கசீப்பிடம் இருக்கும் கோஹினூர் வைரத்தை திருட வேண்டும் என்ற பணியையும் வீரமல்லுக்கு கொடுத்தால்...! ரசிகர்களுக்கு கிடைக்க வேண்டிய அதீத உற்சாகம் பலவீனமான திரைக்கதையாலும் மோசமான கிராபிக்ஸ் காட்சிகளாலும் ரசிகர்களிடம் எரிச்சலை ஏற்படுத்துகிறது.

முதல் பாதி ஓரளவிற்கு சிறப்பானதாக இருந்தாலும் இரண்டாம் பாதியில் பார்வையாளர்கள் எதிர்பார்க்கும் வியப்பில் ஆழ்த்தும் பரபர திரைக்கதைக்கும் திரையில் காட்சிப்படுத்தி இருக்கும் திரை மொழிக்கும் இடைவெளி அதிகமாகி கொண்டே இருக்கிறது. இதனால் பார்வையாளர்களுக்கு சோர்வும், அயர்ச்சியும் ஏற்படுகிறது.

நேர்த்தியாக திரைக்கதை அமைக்கப்பட்டிருந்தால் மூன்று மணி நேரத்தில் நிறைவடைந்திருக்கும் கற்பனைக் கதையை தேவையில்லாமல் இரண்டு பாகங்களுக்காக அதாவது வணிக நோக்கத்திற்காக திரைக்கதையில் குறிப்பாக இரண்டாம் பாதியில் வீரமல்லுவின் டெல்லி நோக்கிய பயணத்தை சுவராசியமில்லாமல் அமைத்திருப்பது பெரும் பலவீனம்.

வீர மல்லுவாக நடித்திருக்கும் நடிகர் பவன் கல்யாண் தன் ரசிகர்களின் விருப்பத்தை முழுமையாக நிறைவு செய்கிறார். ஆனால் படத்தை பார்க்க வந்த அனைத்து தரப்பு ரசிகர்களின் எதிர்பார்ப்பை அவர் நிறைவேற்ற தவறுகிறார்.

படத்தில் ஹை ஸ்பீட் காட்சிகள் மிதமிஞ்சி இருப்பதால் ரசிகர்களுக்கு 'போதுண்டா சாமி..! ஆள விடு' என்ற இந்த மனநிலையை ஏற்படுத்தி விடுகிறது. போதாக்குறைக்கு கிராபிக்ஸும் துல்லியமாக இல்லாததால் பார்வையாளர்கள் படம் எப்போது முடியும் என்ற எண்ணத்திற்கு வந்து விடுகிறார்கள்.

படத்தின் பிரதான அம்சமாக முன்னிறுத்தப்படும் அவுரங்கசீப் - வீரமல்லு இடையேயான சண்டை  இரண்டாம் பாகத்தில் என விவரிக்கப்படுவதால் ரசிகர்களின் எரிச்சல் கூடுதலாகிறது.

இருந்தாலும் இப்படத்தின் பட மாளிகை அனுபவத்திற்கு பின்னணி இசை அமைத்திருக்கும் ஓஸ்கர் விருதினை வென்ற இசையமைப்பாளர் கீரவாணி ஓரளவு ஆறுதல் தருகிறார்.

கதையின் நாயகியான நிதி அகர்வால் பஞ்சமி எனும் கதாபாத்திரத்தில் முதல் பாதியில் மட்டும் திரையில் தோன்றி எதிர்பார்ப்பை ஏற்படுத்துகிறார். அதன் பிறகு வழக்கம் போல் மாஸ் கொமர்சல் திரைப்படங்களில் நிகழ்வது போல் பிற்பாதியில் காணாமல் போகிறார்.

'பாகுபலி', 'ஆர் ஆர் ஆர்' ஆகிய படங்களைப் போல் ஒரு படத்தை உருவாக்க வேண்டும் என்று இயக்குநர் நினைத்ததும்... அதற்காக அவர் வடிவமைத்த கதை கரு சிறப்பாக இருந்தாலும் திரைக்கதையும் அதற்கான திரை மொழியும் வலிமையானதாக அமைக்கப்படாததால் படைப்பு நோக்கம்  சிதறி விடுகிறது.