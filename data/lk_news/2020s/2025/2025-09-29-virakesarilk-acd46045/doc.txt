ரசிகர்களின் மனமாளிகையில் அழியாத சித்திரம் "வசந்தமாளிகை”!

இந்திய சினிமா வரலாற்றில் காதலின் சிறப்பை அற்புதமாக காட்டிய, நடிகர் திலகம் சிவாஜி கணேசனின் நடிப்பில் உருவான "வசந்தமாளிகை" திரைக்கு வந்து, இன்றுடன் 53 ஆண்டுகள் பூர்த்தியாகிறது.

29.09.1972 அன்று வெளியான வசந்தமாளிகை, 1971இல் தெலுங்கு சுப்பர் ஸ்டார் அக்கினேனி நாகேஷ்வரராவ் கதாநாயகனாக நடித்து வெற்றி கண்ட "பிரேம் நகர்" திரைப்படத்தின் தமிழ் மாற்றமாகிறது.

பிரமாண்ட தயாரிப்புகளுக்கு பெயர்போன விஜயா சுரேஷ் கம்பைன்ஸ் பெரும் பொருட்செலவில் டி.ராமா நாயுடு தயாரிப்பில் உருவான காதல் காவியமாக வசந்தமாளிகை அமைகிறது.

கௌசல்யா தேவி என்ற தெலுங்குப் பெண் எழுத்தாளரின் கற்பனையில் உருவான ஒரு ஜமீன் காதல் கதையில் அழகாபுரி என்ற ஊரின் ஜமீன்தார் குடும்பத்தில் ஆனந்த் (சிவாஜி கணேசன்) என்ற இளைய ஜமீன்தார் தான் இக்கதையின் நாயகன். தந்தை பெரிய ஜமீன்தார் (எஸ்.வி.ரங்காராவ்) மறைவுக்குப் பின் செவிலித்தாயின் (புஷ்பலதா) அரவணைப்பில் அன்பும் பரிவும் நிறைந்து வளர்க்கப்பட்ட பிள்ளை ஆனந்த். பெற்ற தாயின் பாசம் நாயகனுக்கு கிடைக்கவில்லை.

ஆனந்த் வளர்ந்து இளைஞனான பின் தந்தையைப் போல் மதுவுக்கு அடிமையாகிறான். பெரிய ஜமீன் போன்ற அரண்மனையில் நாயகனை யாரும் சரியாக புரிந்துகொள்ளாத சூழலில் லதா (வாணிஸ்ரீ) என்ற விமானப் பணிப்பெண் ஆனந்த்தை சந்திக்கின்றாள். லதாவின் கண்ணியமிக்க குணம் ஆனந்த்தை கவரவே தன் அந்தரங்க காரியதரிசியாக லதாவை நியமிக்கின்றான். பின், இருவருக்குள்ளும் காதல் ஏற்படுகிறது.

தன் காதலிக்காக ஒரு  பெரிய மாளிகையையே உருவாக்குகின்றான் நாயகன் ஆனந்த். இம்மாளிகையே கதைப்படி "வசந்தமாளிகை" என காதலின் சின்னமாகவும் அமைகிறது.

கிட்டத்தட்ட தாஜ்மஹால் போன்ற வடிவில் இம்மாளிகையின் வெளித்தோற்றத்தை காட்சிப்படுத்தி ரசிகர்களின் பார்வையை வெகுவாக கவர்ந்திருப்பார் கலை இயக்குநர்.

உள்ளகத்தில் ஏராளமான வேலைப்பாடுகளால் அமைந்த மாடங்கள், பொய்கை, கண்ணாடி மாளிகை, வசந்தமண்டபம் என காட்சிகள் படத்தில் அமைக்கப்பட்டிருக்கும்.

இந்த அழகும் காதலும் நிறைந்த காட்சிகளுக்குப் பின் ஆனந்த், லதா காதலை வழமை போல் பணக்கார வர்க்கம் சூழ்ச்சியால் பிரிக்கிறது. லதா மீது திருட்டுப்பட்டம் சுமத்தப்படுகிறது. இந்த சூழல் ஆனந்த், லதா இருவரிடையே விரிசலை ஏற்படுத்திவிடுகிறது. இதனால் மனம் நொந்த லதாவின் குடும்பத்தினர் லதாவுக்கு வேறொரு மணமகனுடன் திருமணம் பேசி நிச்சயிக்கின்றனர். லதா மண நாளன்று ஆனந்த் லதாவை மறக்க முடியாமல் விஷமருந்தி தன்னைத் தானே அழித்துக்கொள்ள முயல்கின்றான்.

இவர்களின் காதல் தொடர்பை அறிந்த மணமகனின் பெற்றோர்கள் திருமணத்தை நிறுத்தவே, லதாவின் நற்குணத்தை நன்குணர்ந்த ஆனந்த்தின் தாயார் ஆனந்த்துடன் லதாவை இணைத்து வைக்க முடிவு செய்கிறாள்.

லதா மணக்கோலத்தில் ஆனந்த்தை சந்தித்து காதலை வெளிப்படுத்த வசந்தமாளிகைக்கு வருகின்றாள். அப்போது விஷமருந்திய நிலையில் ஆனந்த்...

இதற்குப் பின் கமலஹாசனின் மரோசரித்ரா, ஏக் தூ ஜே கேலியே என சில காதல் காவிங்களை கூறலாம். எனினும் "வசந்தமாளிகை" எடுக்கப்பட்ட விதம் போல் வேறெந்த படமும் அமையவில்லை. ஏனெனில் இப்படத்தில் பங்களிப்பு கொண்ட அனைத்துக் கலைஞர்கள், தொழில்நுட்ப பணியாளர்கள், கதைக்கேற்ப பின்னணி இசை வழங்கிய திரையிசைத் திலகம் கே.வி.மகாதேவன், படத்தின் ஒவ்வொரு காட்சிகளுக்கேற்ப பாடல் வரிகளை புனைந்த கவியரசு கண்ணதாசன், பாடல்களை உயிரைக் கொடுத்து அருமையாக பாடிய சௌந்தரராஜன், சுசீலா, எல்.ஆர்.ஈஸ்வரி விறு விறுப்பாக கதைக்களம் அமைத்த கௌசல்யா தேவி, காட்சிகளுக்கமைய வசனம் எழுதிய  பாலமுருகன், மனதை நெருடும் வகையில் ஒளிப்பதிவு செய்த வின்சென்ட், நேர்த்தியாக ஜனரஞ்சகமாக படத்தை இயக்கிய கே.எஸ்.பிரகாஷ்ராவ், எல்லாவற்றுக்கும் மேலாக படத்தை பிரமாண்டமாக தயாரித்த டி.ராமா நாயுடு (விஜயா சுரேஷ் கம்பைன்ஸ்) (தெலுங்கு நடிகர் வெங்கடேஷின் தந்தை)... இவர்களின் மேலான கடும் உழைப்பில் உருவான "வசந்தமாளிகை" இன்றளவிலும் காலத்தால் அழியாத "காதல் மாளிகை".

தெலுங்கு படமான "பிரேம் நகரி"ல் இறுதியில் கதாநாயகன் (நாகேஷ்வரராவ்) விஷம் குடித்து மரணிப்பதாக கதைக்களம் அமைத்த இதே கூட்டணி "வசந்தமாளிகை"யிலும் இவ்வாறே இறுதிக் காட்சியை அமைத்து படத்தை வெளியிட்டனர். ஆனால் சிவாஜி கணேசனின் தீவிர  ரசிகர்களால் இம்முடிவை ஜீரணிக்க இயலவில்லை. எனவே மீண்டும் படப்பிடிப்பு நடத்தி நாயகனை உயிர் பிழைக்க வைத்து காதலர்கள் இணைவதாக முடிவை மாற்றியமைத்தனர்.

"பிரேம் நகரை" விட "வசந்தமாளிகை" வசூலில் பெரும் சாதனை படைத்தது. திரையிட்ட அனைத்து தென்னகத் திரையரங்குகளிலும் 300, 250, 200, 150, 100 நாட்கள் என கடந்து ஓடி  சாதனை படைத்தது.

இலங்கையில் கொழும்பில் 300 நாட்களும், யாழ்ப்பாணத்தில் 272  நாட்களும் ஓடி சாதனை படைத்தது. ஒரே ஒரு பிரதியை வைத்து கிங்ஸ்லி, கெப்பிட்டல் போன்ற  திரையரங்குகளிலும், இதே போல் யாழில், ஒரே பிரதியை கொண்டு லிடோ, வெலிங்டன் திரையரங்குகளில்  படத்தை 272  நாட்கள் வரையும் ஓட்டினர்.

“மயக்கமென்ன...” பாடல் காட்சிக்காக அமைக்கப்பட்ட  அரங்க நிர்மாணங்கள் பிரமிப்பு மிக்கவை. அப்பாடலுக்கு முன் சிவாஜி பேசும் வசனங்கள் அபாரம். காதலிக்காக கட்டப்பட்ட அரண்மனை போன்ற பெரிய மாளிகை, அவள் தனக்கில்லை என்றான பின் அது எதற்கு என்பதை சோகத்துடன் சொல்லும் "யாருக்காக இந்த மாளிகை வசந்தமாளிகை"  பாடல் காதலில் தோல்வி கண்டவர்களின் தேசிய கீதமாகிப்போனது.

அதைத் தவிர, "ஓ மானிட ஜாதியே", “ஒரு கிண்ணத்தை ஏந்துகின்றேன்", "குடிமகனே பெருங்குடிமகனே", "கலைமகள் கைப்பொருளே உனைக் கவனிக்க ஆளிலையோ", "இரண்டு மனம் வேண்டும்" போன்ற பாடல்களும் காலத்தால் அழியாதவை.

மேலும் இப்படத்தில் இடம்பெற்ற "அடியம்மா ராஜாத்தி" என்ற பாடல் படத்தின் நீளம் காரணமாகவும், டப்பாங்குத்து வகையில் அமைந்ததற்காகவும், படத்தின் மென்மையான போக்கை இப்பாடல் சிதைத்துவிடும் என்ற எண்ணத்தினாலும் இப்படத்திலிருந்து நீக்கப்பட்டது.

இலங்கை வானொலியில் அக்காலத்தில் இப்படத்தின் பாடல்கள் ஒலிபரப்பாகாத நாட்களே கிடையாது. "ஒலிச்சித்திரம்" என்ற ஒரு நிகழ்ச்சியில் இப்படத்தின் கதை வசனத்தை ஒரு மணிநேரம் ஒலிபரப்பு செய்வார்கள். இதன் கதை வசனத்தை ஒரு கூட்டமே ஒவ்வொரு குடும்பங்களில் வானொலி பெட்டியைச் சுற்றி  அமர்ந்து செவிமடுக்கும்.

"ஒலிச்சித்திரம்" விஜயா சுரேஷ் கம்பைன்ஸ் அளிக்கும் "வசந்தமாளிகை" என இலங்கை வானொலியின் அபிமான நட்சத்திர அறிவிப்பாளர் அமரர் ராஜேஷ்வரி ஷண்முகத்தின் தேமதுர குரல் ஒலிக்கும்.

மேலும் கே.எஸ். ராஜா தொகுத்து வழங்கும் "திரைவிருந்து" நிகழ்ச்சி வாயிலாக ஓடாத படங்களையும் வெற்றியாக்கிய பெருமை கே.எஸ்.ராஜாவின் சிம்மக்குரலுக்குண்டு என்பதையும் சொல்லியாக வேண்டும். அதே போல் "வசந்தமாளிகை" படத்தின் சாராம்சத்தையும் அழகாக இந்நிகழ்ச்சி மூலம் தொகுத்து வழங்கிய பாணியையும் என்றும் மறக்க முடியாது.

2019 இல் "வசந்தமாளிகை" மீண்டும் 47 வருடங்களுக்குப் பின் டிஜிட்டல் வடிவில் வெளிவந்து 100 நாட்கள் கடந்து பல இடங்களில் ஓடி அபார சாதனையை மீண்டும் படைத்தது.

எத்தனை முறை பார்த்தாலும் சலிப்பு தட்டாத படம் "வசந்தமாளிகை" . இப்படத்தில் ஒவ்வொரு ஃபிரேம்களிலும் சிவாஜி கணேசன் தோன்றும் காட்சிகள் அத்தனை அழகு. அவர் அணிந்திருக்கும் ஆடைகள், கையில் அலங்காரமாகத் தொங்கும் கைச்செயின், ஜமீனுக்கேற்ற நடை, துடிப்பு நிறைந்த விழிகளால் பார்க்கும் பார்வை, மிடுக்கு நிறைந்த அபிநயம், சிகையலங்காரம், சொத்துக்கள் பாகம் பிரிக்கும் காட்சியில் தோன்றும் ஜமீன் பாரம்பரியம் மிக்க  தலைப்பாகையுடன் கூடிய சிவப்பு நிற அலங்கார பட்டாடை, அமர்ந்திருக்கும் தோரணை, “யாருக்காக” பாடல் காட்சியில் அணிந்திருக்கும் வெள்ளை ஜிப்பா ஆடை, இளநீல நிற சால்வை பாடல் அமைந்த விதம்... என  அனைத்தும் பிரமிப்பு தருகின்றன.

இப்படத்தில் பணியாற்றிய மூவரின் அபார உழைப்பைப் பற்றிக் கூறியேயாகவேண்டும். அனைத்து ஜமீன் அரண்மனை காட்சிகள், வசந்தமாளிகையின் உட்புற, வெளிப்புற அமைப்புகள் அனைத்தும் தத்ரூபமாக அமையக் காரணமாக இருந்தவர்களும், அரங்க நிர்மானங்களை (செட்) கலையம்சத்துடன் வடிவமைத்தவர்களும், மோல்டிங்ஸ் பணிகளை சிறப்புற அமைத்தவர்களுமான நீலகண்டன், எம்.கணபதி ஆச்சாரி, பி.ஜி. துரைராஜ் போன்றவர்களின்  உழைப்பும் திறமையும் பாராட்டுக்குரியது. அத்துடன் சிவாஜிக்கு ஒப்பனை செய்த ரங்கசாமி அவர்களையும் பாராட்டியாகவேண்டும்.

இந்த காலகட்டத்தில் "வசந்தமாளிகை"  போன்ற ஒரு படத்தை யாராலும் உருவாக்க முடியாது என சவால் விட்டுச் சொல்லலாம். அப்படியே ஓரளவு உருவாக்க முயற்சித்தாலும் "ஆனந்த்"தாக நடித்த  சிவாஜிக்கு எங்கு செல்வது?

மேலும் "வசந்தமாளிகை"யில் நடித்த அனைத்து நடிகர்களும் தம் பங்களிப்பை அருமையாக வழங்கியுள்ளனர். நாகேஷ், வி.கே.ராமசாமி, ரமா பிரபாவின் நகைச்சுவை கட்டங்கள் சிரிப்பூட்டுகின்றன. பாலாஜியின் வில்லத்தனம் கம்பீரம். கௌரவ வேடத்தில் ஒரேயொரு கட்டத்தில் தோன்றும் எஸ்.வி.ரங்காராவின் ஜமீன் தோற்றம் கௌரவம் நிறைந்தது. காதல் காட்சிகளில் சிவாஜியும் வாணிஸ்ரீயும் தோன்றும் இடங்கள் தெய்வீகக் காதலை வெளிப்படுத்துகின்றது.

"வசந்தமாளிகை" என்ற ஒரு மரத்தில் பல கிளைகள் கொண்ட காதல் கதைகள், படங்கள் பல பின்னாளில் தோன்றின. அத்தனைக்கும் ஆணிவேராக இருந்தது "வசந்தமாளிகை"யே. இப்படத்தில் வாணிஸ்ரீயின் நடிப்பாற்றல் பெண்களை வெகுவாக கவர்ந்தன. சுயகௌரவம் மிக்க "லதா" பாத்திரம் வசந்தமாளிகையில் வெறும் அலங்கார பதுமையாக வந்து செல்லாமல் அப்பாத்திரத்திற்கு உயிர் கொடுத்த பாணி சிறப்பு.

வாணிஸ்ரீயின் அலங்காரங்கள் இப்படத்தில் பெரிதும் பேசப்பட்டன. வாணிஸ்ரீ கொண்டை, வாணிஸ்ரீ பொட்டு, வசந்தமாளிகை வளையல்கள், வசந்தமாளிகை சேலை, வசந்தமாளிகை கிளிப்புகள், வசந்தமாளிகை பெயரில் வியாபார நிலையங்கள் என பல விடயங்கள் தோன்றி "வசந்தமாளிகை" படத்துக்கு புகழ் சேர்க்கின்றன.

இந்தப் படத்தில் ஒரு நடிகப் பட்டாளமே இணைந்திருந்தது இதன் மற்றுமொரு சிறப்பு. நடிகர் திலகம் சிவாஜி கணேசன், வாணிஸ்ரீ, பாலாஜி, சுகுமாரி, நாகேஷ், வி.கே.ராமசாமி, ஸ்ரீகாந்த், சுந்தரராஜன், புஷ்பலதா, எஸ்.வி.ரங்காராவ், ராம்தாஸ், சாந்தகுமாரி, பண்டரிபாய், ரமா பிரபா, ஆர்.பார்த்திபன், குமாரி பத்மினி, டி.கே.பகவதி, சி.கே.சரஸ்வதி, சகஷ்ரநாமம், வி.எஸ்.ராகவன், செந்தாமரை, ஸ்ரீதேவி (குழந்தை நட்சத்திரம்),சி.ஐ.டி.சகுந்தலா, எல்.காஞ்சனா மற்றும் பலர் இதில் நடித்துள்ளனர். எத்தனைக் காலம் கடந்தாலும் "வசந்தமாளிகை" போன்ற படங்கள் ரசிகர்களின் மனமாளிகையில் அழியாத சித்திரமாக "வசந்தமாளிகை" விளங்குகிறது.

சிவாஜிக்கு இது 159வது படம். இப்படத்தின் வெற்றி சிவாஜி ரசிகர்களுக்கு பெரும் கொண்டாட்டத்தை தந்திருந்தாலும், சிவாஜி கணேசனுக்கு ஒரு சோகத்தை தந்தது.  "வசந்தமாளிகை" படப்பிடிப்பின் போதுதான் நடிகர் திலகத்தின் தாயார் ராஜாமணி அம்மையார் காலமானார். எனினும் படப்பிடிப்பை தயாரிப்பாளர் வேண்டுகோளின்படி, தள்ளி வைக்காமல் தாய்க்கு செய்யவேண்டிய ஈமச்சடங்குகள் அனைத்தையும் செய்துவிட்டு படத்தை முழுமையாக முடித்துக் கொடுத்தாராம், இந்த நடிப்பின் நாயகன். ஒரு வசந்தமாளிகையின் “கலைக்கோமகன் கணேசன்” ரசிகர்களின் மனமாளிகையில் என்றென்றும் வீற்றிருப்பார்!