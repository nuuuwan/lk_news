சமூகங்களுக்கு இடையிலான நல்லிணக்கப் பாலத்தைக் கட்டியெழுப்ப சமூக ஒருமைப்பாட்டை வலுப்படுத்தல் செயற்றிட்டம் பெரும் உதவி - ஐரோப்பிய ஒன்றியத் தூதுவர்

நாட்டில் கடந்த மூன்றரை ஆண்டுகளில் நிறுவனங்கள், சமூகங்கள் மற்றும் தனிநபர்களுக்கு இடையிலான நல்லிணக்கப் பாலத்தைக் கட்டியெழுப்புவதற்கு இலங்கையில் சமூக ஒருமைப்பாட்டையும் சமாதானத்தையும் வலுப்படுத்தல் செயற்திட்டம் உதவியிருப்பதாகவும், சமூக ஒற்றுமையை வலுப்படுத்தும் இம்முயற்சியை ஆதரிப்பதில் தாம் பெருமையடைவதாகவும் இலங்கைக்கான ஐரோப்பிய ஒன்றியத்தூதுவர் கார்மென் மொரேனோ தெரிவித்துள்ளார்.

இலங்கையில் சமூக ஒருமைப்பாட்டையும் சமாதானத்தையும் வலுப்படுத்தல் செயற்திட்டத்தின் நிறைவு நிகழ்வு 'ஒற்றுமையின் எதிரொலிகள்' என்ற தலைப்பில் வியாழக்கிழமை (30) கொழும்பு கோல்பேஸ் ஹோட்டலில் நடைபெற்றது.

இது இலங்கையில் சமூக ஒற்றுமையை மேம்படுத்தும் பொருட்டு மூன்றரை ஆண்டுகளாக மேற்கொள்ளப்பட்டுவரும் பணிகளின் இறுதிக்கட்டமாகும்.

இலங்கையின் சமூக ஒருமைப்பாட்டையும் சமாதானத்தையும் வலுப்படுத்தல் செயற்திட்டமானது கடந்த 2022 மார்ச் மாதம் முதல் 50 க்கும் மேற்பட்ட அரசு மற்றும் சிவில் சமூகப் பங்காளர்களுடன் இணைந்து சமூகம் மற்றும் நிறுவனம் சார்ந்த திறன்களை மேம்படுத்துவதையும், அனைவரையும் உள்ளடக்கிய கலந்துரையாடல்களை ஊக்குவிப்பதையும், பொருளாதார மேம்பாட்டை உறுதிப்படுத்துவதையும் முன்னிறுத்திப் பணியாற்றியுள்ளது. இதற்கான செயற்பாடுகள் நாட்டின் 25 மாவட்டங்களிலும் 175,000 க்கும் மேற்பட்ட மக்களுடன் இணைந்து முன்னெடுக்கப்பட்டன. இலங்கையில் சமூக ஒருமைப்பாட்டையும் சமாதானத்தையும் வலுப்படுத்தல் செயற்திட்டமானது ஐரோப்பிய ஒன்றியம் மற்றும் ஜேர்மன் கூட்டாட்சி வெளியுறவு அலுவலகம் என்பவற்றால் நிதியளிக்கப்பட்டு, நீதி மற்றும் தேசிய ஒருமைப்பாடு அமைச்சுடன் இணைந்து நடைமுறைப்படுத்தப்படுகின்றது.

அதன்படி மேற்படி நிறைவு நிகழ்வில் சமய மற்றும் கலாசார விவகாரப் பிரதியமைச்சர் முனீர் முளப்பர், இலங்கைக்கான ஐரோப்பிய ஒன்றியத்தின் தூதுவர் கார்மென் மொரேனோ, இலங்கைக்கான ஜேர்மன் தூதுவர் ஃபெலிக்ஸ் நியூமன் ஆகியோர் உள்ளடங்கலாக அரசாங்கம், சர்வதேச சமூகம், சிவில் சமூகம், கல்வித்துறை, ஊடகங்கள் மற்றும் தனியார்துறை பிரதிநிதிகள் எனப் பலரும் கலந்துகொண்டிருந்தனர்.

இந்நிகழ்வில் உரையாற்றிய ஐரோப்பிய ஒன்றியத்தின் தூதுவர் கார்மென் மொரேனோ, 'கடந்த மூன்றரை ஆண்டுகளில் நிறுவனங்கள், சமூகங்கள் மற்றும் தனிநபர்களுக்கு இடையிலான பாலத்தைக் கட்டியெழுப்புவதற்கு இலங்கையில் சமூக ஒருமைப்பாட்டையும் சமாதானத்தையும் வலுப்படுத்தல் செயற்திட்டம் உதவியுள்ளது. சமூக ஒற்றுமையை வலுப்படுத்தும் இம்முயற்சியை ஆதரிப்பதில் ஐரோப்பிய ஒன்றியம் பெருமையடைகின்றது' எனத் தெரிவித்தார்.

அதேவேளை தமது தொடர் ஒத்துழைப்பை உறுதிப்படுத்திய ஜேர்மன் தூதுவர் ஃபெலிக்ஸ் நியூமன், 'திறந்த உரையாடல், நல்லிணக்கம் மற்றும் கடந்த காலங்களில் கற்றுக்கொண்ட பாடங்களுக்கு ஜேர்மனி மிகுந்த முக்கியத்துவம் வழங்குகின்றது. இதனை அடித்தளமாகக்கொண்டு நேர்மையான பிரதிபலிப்பு, ஒத்துழைப்பு மற்றும் நீடித்த சமூக ஒற்றுமைக்கான அடித்தளங்களை எவ்வாறு கட்டியெழுப்பமுடியும் என்பதை இச்செயற்திட்டம் காண்பித்துள்ளது. எனவே நிறுவனங்களை வலுப்படுத்தி, சமூகங்கள் ஒன்றாக முன்னேறுவதற்கு அதிகாரம் அளிக்கும் இவ்வாறானதொரு திட்டத்தை ஆதரித்ததையிட்டு பெருமையடைகின்றோம்' என்றார்.