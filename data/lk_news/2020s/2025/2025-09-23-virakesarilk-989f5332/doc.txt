பொருளாதார வளர்ச்சியை மேம்படுத்த இலங்கையும் ஐரோப்பிய ஒன்றியமும் மானிய ஒப்பந்தத்தில் கைச்சாத்து

மேம்பட்ட பல்லுயிர் பாதுகாப்பு மற்றும் திடக்கழிவு மேலாண்மை மூலம் நிலையான பொருளாதார வளர்ச்சியை மேம்படுத்துவதை நோக்கமாகக் கொண்ட ஒரு புதிய முயற்சியை ஆரம்பிப்பதற்காக அரசாங்கம் இன்று (23) ஐரோப்பிய ஒன்றியத்துடன் மானிய ஒப்பந்தத்தில் கைச்சாத்திட்டது.

ஐரோப்பிய ஒன்றியத்தால் வழங்கப்படும் 8 மில்லியன் யூரோ மானியமானது, பொது நிர்வாகம், மாகாண சபைகள் மற்றும் உள்ளாட்சி அமைச்சு, சுற்றுச்சூழல் அமைச்சு மற்றும் ஐரோப்பிய ஒன்றியம் ஆகியவற்றால் கூட்டாக உருவாக்கப்பட்ட ஒரு திட்டத்தை ஆதரிக்கும் என எதிர்பார்க்கப்படுகிறது.

இந்த முயற்சி சீரற்ற நிலையில் காணப்படும் சுற்றுச்சூழல் அமைப்புகளை மீட்டெடுப்பதன் மூலமும், இலக்கு வைக்கப்பட்ட பாதுகாப்பு உத்திகளை செயல்படுத்துவதன் மூலமும், நிலையான நில பயன்பாட்டு நடைமுறைகளை ஊக்குவிப்பதன் மூலமும் பல்லுயிர் பாதுகாப்பை ஆதரிக்கும் என எதிர்பார்க்கப்படுகிறது.

சுற்றுச்சூழல் பாதுகாப்பு மற்றும் பொது சுகாதாரம் ஆகிய இரண்டிற்கும் பங்களிக்கும் பயனுள்ள திடக்கழிவு மேலாண்மை அமைப்புகளுக்கான வளர்ந்து வரும் தேவையையும் இது நிவர்த்தி செய்யும் என நிதி, திட்டமிடல் மற்றும் பொருளாதார மேம்பாட்டு அமைச்சு அறிக்கையொன்றினூடாக தெரிவித்துள்ளது.

இந்த அறிக்கையின்படி, குறித்த திட்டம் அரசாங்கத்தின் தேசிய கொள்கை அறிக்கையான "வளரும் தேசம் - அழகான வாழ்க்கை" (A Thriving Nation – A Beautiful Life) என்பதுடன் ஒத்துப்போகிறது.

சுற்றுச்சூழலுக்கு ஏற்ற மற்றும் மீள்தன்மை கொண்ட பொருளாதாரத்தை உருவாக்குவதில் கடந்த கால முயற்சிகள் தோல்வியடைந்துள்ளமையினை அரசாங்கம் அங்கீகரிப்பதாகவும், ஐரோப்பிய ஒன்றியத்துடனான கூட்டாண்மை அந்த போக்கை வலுப்படுத்துவதில் ஒரு குறிப்பிடத்தக்க படிநிலையாகும் எனவும் அமைச்சு மேலும் குறிப்பிட்டுள்ளது.

இந்த மானிய ஒப்பந்தத்தில் அரசாங்கத்தின் சார்பாக நிதி, திட்டமிடல் மற்றும் பொருளாதார மேம்பாட்டு அமைச்சின் செயலாளர் ஹர்ஷன சூரியப்பெருமவும், ஐரோப்பிய ஒன்றியத்தின் சார்பாக இலங்கைக்கான ஐரோப்பிய ஒன்றியத்தின் தூதுவர் கார்மென் மொரேனோவும் இன்று முறையாக கையெழுத்திட்டனர்.