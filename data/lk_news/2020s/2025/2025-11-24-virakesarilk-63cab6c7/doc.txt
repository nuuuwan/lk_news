முன்னாள் றினோன் மற்றும் தேசிய வீரர் பஸாலின் அற்புதமான ஆற்றல்களால் நிகம்போ யூத்தை வீழ்த்தியது நியூ ஸ்டார்

இலங்கை கால்பந்தாட்ட சம்மேளனத்தினால் நடத்தப்படும் 14 அணிகளுக்கு இடையிலான சம்பியன்ஸ் லீக் கால்பந்தாட்டத்தின் முதலாவது வாரத்தில் நடைபெற்ற 6 போட்டிகளில் வேகமும் விறுப்பும் நிறைந்த அதி சிறந்த போட்டியாக அமைந்த நியூ ஸ்டார் கழகத்துக்கும் நிகம்போ யூத் கழகத்துக்கும் இடையிலான பி குழு போட்டியில் நியூ ஸ்டார் கழகம் 3 - 0 கோல்கள் வித்தியாசத்தில் இலகுவாக வெற்றிபெற்றது.

முன்னாள் றினோன் மற்றம் முன்னாள் தேசிய வீரர் எம். நைசர் எம். பஸால் மிக சாதுரியமாக விளையாடி 2 கோல்களைப் போட்டு நியூ ஸ்டாரின் வெற்றியில் பிரதான பங்காற்றினார்.

அப் போட்டியில் இரண்டு அணி வீரர்களும் வேகமாக விளையாடிய விதமும் பந்து பரிமாற்றமும் மிகவும் அருமையாக இருந்ததுடன் இரசிகர்களை பரவசத்தில் ஆழ்த்தியது.

ஆரம்பம் முதல் கடைசி வரை  அனைத்து வீரர்களும் களைப்படையாமல் விறுவிறுப்புடன் சம அளவில் மோதிக்கொண்ட போதிலும் கோல் போட கிடைத்த வாய்ப்புகளை நியூ ஸ்டார் கழகம் மிகவும் பக்குவகமாக நிறைவேற்றிக்கொண்டு வெற்றியை சுவைத்தது.

போட்டியின் 27ஆவது நிமிடத்தில் இடது பக்க பெனல்டி எல்லையில் கிடைக்கப்பெற்ற ப்றீ கிக்கை மிகவும் புத்திசாதுரியத்துடன் கோலுக்குள் பந்து செல்லும் வகையில் உதைத்த பஸால், தனது அணியை முன்னிலையில் இட்டார்.

இதனைத் தொடர்ந்து இரண்டு அணியினரும் கோல் போடுவதற்கு கடுமையாக முயற்சித்தனர். ஆனால் முன்கள வீரர்களின் கவன்குறைவாலும் கோல்காப்பாளர்களின் சாமர்த்தியத்தாலும் கோல்கள் போடப்படுவது தடுக்கப்பட்டன.

போட்டியின் 78ஆவது நிமிடத்தில் மத்திய களத்திலிருந்து தரையோடு பரிமாறப்பட்ட பந்தை நோக்கி வேகமாக நகர்ந்த மொஹமத் ஷக்கிர் அலாதியாக கோல் போட்டு நியூ ஸ்டார் கழகத்தின் கோல் எண்ணிக்கையை இரட்டிப்பாக்கினார்.

இப் போட்டியில் மிகவும் திறமையாக விளையாடிய கிண்ணியாவைச் செர்ந்த  மொஹமத் சாஹி (இலக்கம் 13) 80ஆவது நிமிடத்தில் கோல்போட எத்தனித்தார்.  அதனை கோல்காப்பாளர் பஸில் அய்ரிதீன் முறையாகத் தடுக்காததால் எகிறி வந்த் பந்தை மிக இலாவகமாக பஸால் கோலினுள் புகுத்தி தனது சொந்த கோல் எண்ணிக்கையை இரண்டாக ஆக்கிக்கொண்டார்.

அந்த கோலுடன் நியூ ஸ்டார் கழகம் 3 - 0 என்ற கோல்கள் வித்தியாசத்தில் வெற்றிபெற்றது.

யாழ்ப்பாணம் நாவாந்துறை சென் மேரிஸ் கழகத்துக்கும் அநுராதபுதரம் சொலிட் கழகத்துக்கும் இடையில் நடைபெற்ற மற்றொரு பி குழு போட்டி கோல் எதுவும் போடப்படாமல் வெற்றி தோல்வியின்றி முடிவடைந்தது.

சென். மேரிஸ் கழகம், வட மாகாணம் மற்றும் தேசிய அணிகளுக்காக ஒன்றாக விளையாடிய செபமாலைநாயகம் ஞானரூபன், மரியதாஸ் நிதர்சன் ஆகிய இருவரும் முறையே சென் மேரிஸ் கழகத்துக்கும் சொலிட் கழகத்துக்கும் தலைவர்களாக விளையாடினர்.

இந்தப் போட்டியில் இரண்டு அணியினரும் சம அளவில் மோதிக்கொண்ட அதேவேளை, இரண்டு அணிகளின் வீரர்களும் ஏகப்பட்ட கோல்களைத் தவறவிட்டனர்.

போட்டி வெற்றிதோல்வியின்றி முடிவடைந்த பின்னர் இரண்டு அணிகளினதும் வீரர்கள் மைதானத்தின் நடுவே வரிசையில் நின்று ஆதரவாளர்களுக்கு தமது நன்றிகளைத் தெரிவித்தனர். அத்துடன் இரண்டு அணி வீரர்களும் ஒருவரை ஒருவர் ஆரத்தழுவி வாழ்த்திதிக்கொண்டமை ஏனைய அணிகளுக்கு ஒரு சிறந்த எடுத்துக்காட்டாக அமைந்தது.

கொழும்பு குதிரைப் பந்தயத் திடலில் சனிக்கிழமை நடைபெற்ற ஏ குழுவுக்கான முதலாவது போட்டியில் இலங்கை போக்குவரத்துச் சபை கழகத்தை எதிர்த்தாடிய மாவனெல்லை செரெண்டிப் கழகம்  கோல்   மழை பொழிந்து 6 - 0 என்ற கோல்கள் வித்தியாசத்தில் இலகுவாக வெற்றிபெற்றது.

அப் போட்டியின் முதலாவது நிமிடத்திலேயே செரெண்டிப் கழகம் கோல் போட்டு எதிரணியைப் பிரமிப்பில் அழ்த்தியது.

செரெண்டிப் கழகம் சார்பாக அணித் தலைவர் அஹமத் ஆஷிர் (1 நி.), டாக்கோ ஜோர்ஜ் (5 நி.,14 நி.), மொஹமத் ரஹுமான் (9 நி., 37 நி.), ஃப்ரிம்ப்பொங் யாவ் (35 நி.) ஆகியோர் கோல்களைப் போட்டனர்.

இப் போட்டியைத் தொடர்ந்து நடைபெற்ற இதே குழுவுக்கான இரண்டாவது போட்டியில் 10 வீரர்களாக மட்டுப்படுத்தப்பட்ட சோண்டர்ஸ் கழகம் உபாதையீடு நேரத்தில் பெனல்டி கோல் மூலம் 2 - 1 என்ற கோல்கள் வித்தியாசத்தில் நாவலப்பிட்டி கிறிஸ்டல் பெலஸ் கழகத்தை வெற்றிகொண்டது.

இப் போட்டியில் சோண்டர்ஸ் சார்பாக எம். ப்ரயதர்ஷன (45+3 நி.), சுந்தரராஜ் நிரேஷ் (90+8 நி.), கிறிஸ்டல் பெலஸ் சார்பாக அணித் தலைவர் மொஹமத் ஷெமக் (44 நி.பெனல்டி) ஆகியோர் கோல்களைப் போட்டனர்.