சரீரம் - திரைப்பட விமர்சனம்

நடிகர்கள் : தர்ஷன், சார்மி, ஜெ. மனோஜ், ஷகீலா, மதுமிதா, 'புதுப்பேட்டை' சுரேஷ், 'பொய்ஸ்' ராஜன் மற்றும் பலர்.

புதுமுக கலைஞர்களின் படைப்பு என்பதாலும், வெளியீட்டிற்கு முன்பு படத்தைப் பற்றி பார்வையாளர்களுக்கு ஆர்வம் மூட்டும் வகையில் விளம்பரங்கள் சமூக வலைதளங்களில் இருந்ததாலும்... சில ரசிகர்கள் பட மாளிகைக்கு சென்றனர். அவர்களின் நேரத்தை படக் குழுவினர் வீணடித்தார்களா? இல்லையா? என்பதை தொடர்ந்து காண்போம்.

ஒற்றை பெற்றோருடன் பொருளாதார நிலையில் சற்று தாழ்வான நிலையில் இருக்கும் பிரியன் ( தர்ஷன்) கல்லூரியில் உயர்கல்வி கற்கிறார். இந்த கல்லூரியில் பெரும் தனவந்தரின் ஒரே செல்ல மகளான விஜயலட்சுமி( சார்மி)  உயர்கல்வி கற்கிறார். இந்த இருவருக்கும் இடையேயான நட்பு காதலாக மாறுகிறது.

இந்த காதலுக்கு பெண்ணின் பெற்றோர்கள் கடும் எதிர்ப்பு தெரிவிக்கிறார்கள். பெண்ணின் தாய் மாமன் ( ஜெ. மனோஜ்) விஜயலட்சுமியை திருமணம் செய்து கொண்டு அவர்களின் திரண்ட சொத்தை அடைய திட்டமிடுகிறார். இதற்கு குறுக்கீடாக இருக்கும் விஜயலட்சுமியின் காதலனான ப்ரியனை கூலிப்படை வைத்து தீர்த்து கட்டுகிறார்.

இந்த முயற்சியில் பிரியன் அவரது நண்பர்களால் காப்பாற்றப்படுகிறார். ஆனால் இதை அறிந்து கொள்ளாத விஜயலட்சுமி பிரியன் இறந்துவிட்டார் என கருதி தற்கொலை செய்து கொள்கிறார். இவரும் அவருடைய தந்தையால் காப்பாற்றப்படுகிறார்.

உயிர் பிழைத்த இருவரும் தங்கள் காதலை அடுத்த கட்டத்திற்கு எடுத்துச் செல்வதற்காக அதிரடியான-  விபரீதமான- இயற்கைக்கு மாறான- ஒரு முடிவினை மேற்கொள்கிறார்கள்.

அது என்ன? என்பதும், அதனால் அவர்களுடைய வாழ்க்கையில் மகிழ்ச்சி கிடைத்ததா? இல்லையா? என்பதையும், அது சரியா? தவறா? என்பதையும் விவரிப்பது தான் இப்படத்தின் கதை.

காதலுக்காக..காதலன் தன்னுடைய நாக்கினை வெட்டிக்கொண்டதை ரசிகர்கள் கொண்டாடி இருக்கிறார்கள். காதலுக்காக ..காதலி தன் கண்ணை தானம் கொடுத்ததையும் ரசிகர்கள் கொண்டாடி இருக்கிறார்கள். இப்படி காதலுக்காக காதலர்கள் செய்த தியாகங்களை ரசிகர்கள் கொண்டாடி இருக்கிறார்கள். அந்த வகையில் இந்த திரைப்படத்தில் காதலர்கள் தங்களின் காதலுக்காக பாலின மாற்று சத்திர சிகிச்சையை மேற்கொள்கிறார்கள். இந்த எண்ணம் ரசிகர்களுக்கு புதிய அனுபவத்தை வழங்கினாலும்... அதனை ரசிக்க முடியாத வகையில் திரைக்கதையாக வழங்கி, ரசிகர்களின் பொறுமையை சோதித்திருக்கிறார்கள்.

பிரியன் எனும் கதாபாத்திரத்தில் கதாநாயகனாக அறிமுகமாகி இருக்கும் புதுமுக நடிகர் தர்ஷன்- இளைஞனாக இருக்கும் போதும்... திருநங்கையாக மாறி இருக்கும்போதும்... திரையில் தன் நடிப்பின் மூலம் இருப்பை உறுதிப்படுத்துகிறார். எக்சன் காட்சிகளில் அதிரடி காட்டி இருக்கிறார்.

விஜயலட்சுமி எனும் கதாபாத்திரத்தில் கதாநாயகியாக அறிமுகமாகி இருக்கும் புதுமுக நடிகை சார்மி- இளம் பெண்ணாக இருக்கும் போது ரசிகர்களை வசீகரிக்கிறார். ஆனால் திருநம்பியாக திரையில் தோன்றும் போது ரசிகர்களை அவஸ்தைக்குள்ளாக்குகிறார். பாலின மாற்று சத்திர சிகிச்சைக்குப் பிறகு இவரது திரை தோற்றம்.. இது சிறிய பட்ஜட்டிலான திரைப்படம் என்பதை உறுதிப்படுத்துகிறது.

காவல்துறை அதிகாரி மலைச்சாமி எனும் கதாபாத்திரத்தில் நடித்திருக்கும் தயாரிப்பாளரும், இயக்குநருமான ஜி வி பெருமாள் தன் கதாபாத்திரத்தினை உணர்ந்து, சிறந்த நடிப்பின் மூலம் ரசிகர்களின் மனதை கவர்கிறார்.