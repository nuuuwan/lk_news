"முழு நாடுமே ஒன்றாக" திட்டத்தில் போதைப்பொருள் தடுப்பு நடவடிக்கை : 1,000 பேர் கைது

நாடு முழுவதும் போதைப்பொருளை தடுக்கும் “முழு நாடுமே ஒன்றாக” தேசிய வேளைத்திட்டத்தின் கீழ், பொலிஸ்மா அதிபரின் அறிவுறுத்தலுக்கமைய, இலங்கை பொலிஸாரினால் மேற்கொள்ளப்பட்டு வரும் தொடர்ச்சியான, போதைப்பொருள் தடுப்பு நடவடிக்கைகளின் போது பலர் கைது செய்யப்பட்டுள்ளதுடன், அவர்களிடமிருந்து போதைப்பொருட்களும் கைப்பற்றப்பட்டுள்ளன.

அதன்படி, நேற்று வியாழக்கிழமை (06) முன்னெடுக்கப்பட்ட சோதனை நடவடிக்கைகளுக்கமைய, 1 கிலோ கிராம் 873 கிராம் ஹெரோயின், 2 கிலோகிராம் 937 கிராம் ஐஸ், 2 கிலோகிராம் 181 கிராம் கஞ்சா, 41,012 கஞ்சா செடிகள், 12 கிராம் 313 மில்லிகிராம் ஹஷீஷ் ரக போதைப்பொருள், 1,354 போதை மாத்திரைகள் மற்றும் 8 கிலோகிராம் 482 கிராம் மாவா போதைப்பொருள் என்பன கைப்பற்றப்பட்டுள்ளன.

அதேநேரம், ஆயிரத்து 94 சோதனைகள் நடத்தப்பட்டுள்ளதுடன், மறுவாழ்வு நிலையங்களுக்கு 17 பேர் அனுப்பி வைக்க பரிந்துரைக்கப்பட்டுள்ளதாக பொலிஸ் ஊடகப்பிரிவு வெளியிட்டுள்ள அறிக்கையில் தெரிவிக்கப்பட்டுள்ளது.