நல்லூர் திருவிழாவுக்காக எடுக்கப்படும் மணலை பாதுகாத்து அடுத்த ஆண்டும் பயன்படுத்துமாறு யாழ். அரசாங்க அதிபர் கோரிக்கை

நல்லூர் திருவிழாவுக்காக இம்முறை எடுக்கப்படும் மணலை பாதுகாத்து, அடுத்த ஆண்டிலும் பயன்படுத்துமாறு யாழ்ப்பாணம் மாநகர சபையிடம் கோரிக்கை விடுக்கப்பட்டுள்ளதாக யாழ். மாவட்ட அரசாங்க அதிபர் மருதலிங்கம் பிரதீபன் தெரிவித்துள்ளார்.

நல்லூர் திருவிழா நாளை 29ஆம் திகதி ஆரம்பமாகவுள்ளது. இதற்கான மணல் விநியோகத்திற்காக யாழ்ப்பாணம் மாநகர சபை முன்வைத்த கோரிக்கையின் அடிப்படையில் ஏற்பட்ட சில இடையூறுகள் குறித்து விளக்கமளிக்கும்போது அவர் மேற்கண்டவாறு தெரிவித்தார்.

மண்ணுக்கான அனுமதியை பெறும் முயற்சியில், மருதங்கேணி பிரதேச செயலர் அந்தப் பகுதியில் உள்ள சமூகமட்ட அமைப்புகளுடன் கலந்துரையாடி, அனுமதி பெற முயற்சித்தபோதும், அதற்கு மறுப்புகள் வந்ததாகவும், பின்னர் நாகர் கோவில் மேற்கு விளையாட்டுக் கழகம் அனுமதி வழங்கியதைக் கொண்டே வனஜீவராசிகள் திணைக்களத்திடம் கோரிக்கை முன்வைக்கப்பட்டதாகவும் அவர் தெரிவித்தார்.

அத்துடன், ஒரு தனிநபர் அரசுக் காணியிலிருந்து மணல் பெற்றுத் தரும் முன்மொழிவும் முன்வைக்கப்பட்டதாகவும், அதற்கான அனுமதி கோரிக்கையை யாழ்ப்பாணம் கனியவளத் திணைக்களம் மூலமாக கொழும்பு தலைமையகத்துக்கு அனுப்பியதாகவும் அவர் குறிப்பிட்டார்.

மேலும், இது தொடர்பாக சுற்றாடல் அமைச்சர் மற்றும் அமைச்சர் இராமலிங்கம் சந்திரசேகரன் ஆகியோர் தொலைபேசியில் நேரடி முயற்சிகளை மேற்கொண்டு அனுமதி வழங்குவதற்கான நடவடிக்கைகளில் ஈடுபட்டனர்.

அதன் பிறகு கனியவள பணிப்பாளர் நாயகம் மற்றும் தொடர்புடைய அலுவலர்களுடன் உரையாடி, அனுமதி யாழ்ப்பாணத்திற்கு அனுப்பப்பட்டுள்ளது எனவும் அவர் உறுதிப்படுத்தினார்.

இந்நிலையில், சமூகமட்ட அமைப்பினர் சிலர் இந்த அனுமதிக்கு எதிர்ப்பு தெரிவித்ததை அடுத்து, இம்முறை மணல் விநியோகமான பின்னர், அந்த மணலை பாதுகாத்து அடுத்த ஆண்டு திருவிழாவுக்கும் பயன்படுத்தும் வகையில் நடவடிக்கை எடுக்க மாநகர சபையிடம் கோரிக்கை விடுத்துள்ளதாக அரசாங்க அதிபர் தெரிவித்தார்.

இந்த நடவடிக்கைகள், பரம்பரை மரபுக்கேற்ப நடைபெறும் நல்லூர் திருவிழா தொடர்ச்சி மற்றும் சுற்றாடல் பாதுகாப்பு ஆகிய இரண்டும் பக்கபலமாக இருக்க வேண்டும் என்பதற்கான முயற்சியாக பார்க்கப்படுகிறது.