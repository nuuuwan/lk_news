வெள்ளை மாளிகையில் டிரம்ப் தீபாவளி கொண்டாட்டம் : மோடியுடன் வர்த்தகம், பாகிஸ்தான் குறித்துப் பேச்சு!

அமெரிக்க ஜனாதிபதி டொனால்ட் டிரம்ப், வெள்ளை மாளிகையில் இந்திய அதிகாரிகள் மற்றும் அவர்களின் குடும்பத்தினருடன் இணைந்து திங்கட்கிழமை (21) தீபாவளிப் பண்டிகையை உற்சாகமாகக் கொண்டாடினார்.

உலகெங்கிலும் உள்ள இந்துக்கள் தீபாவளியைக் கொண்டாடி வரும் நிலையில், வெள்ளை மாளிகையில் ஐந்து திரி பித்தளை விளக்கினை ஏற்றி, ஜனாதிபதி டிரம்ப் கொண்டாட்டத்தைத் தொடங்கி வைத்தார்.

இந்த நிகழ்வில் பேசிய ஜனாதிபதி டிரம்ப், இந்திய மக்களுக்கும், அமெரிக்காவில் வாழும் இந்திய வம்சாவளியினருக்கும் தனது மனமார்ந்த தீபாவளி வாழ்த்துக்களைத் தெரிவித்தார். மேலும், அவர் பிரதமர் நரேந்திர மோடியுடன் தொலைபேசியில் உரையாடியது பற்றியும் குறிப்பிட்டார்.

"இந்திய மக்களுக்கு எங்கள் மனமார்ந்த வாழ்த்துகளைத் தெரிவித்துக் கொள்கிறேன். இன்று தான் உங்கள் பிரதமரிடம் (மோடி) பேசினேன். நாங்கள் ஒரு சிறந்த உரையாடலை நடத்தினோம். வர்த்தகம் பற்றிப் பேசினோம். அதில் அவர் மிகவும் ஆர்வமாக உள்ளார்." என்றார்.

மேலும் அவர், இந்தியாவுக்கும் பாகிஸ்தானுக்கும் இடையிலான பதற்றங்கள் குறித்தும் பேசினார். “ பாகிஸ்தானுடன் எந்தப் போர்களும் வேண்டாம் என்று நாங்கள் சிறிது நேரத்திற்கு முன்பு பேசினோம். வர்த்தகம் குறித்து மோடியுடன் பேசியது உண்மைதான். பாகிஸ்தானுடனும் இந்தியாவுடனும் எங்களுக்கு எந்தப் போரும் இல்லை.மோடி ஒரு சிறந்த மனிதர், அவர் பல ஆண்டுகளாக எனக்கு ஒரு சிறந்த நண்பராகிவிட்டார்."  என்று டிரம்ப் குறிப்பிட்டார்.

இறுதியாக, அவர் தீபமேற்றுவதன் முக்கியத்துவத்தை எடுத்துரைத்தார், "இந்த விளக்கு  இருளின் மீது ஒளியின் வெற்றி, அறியாமையின் மீது அறிவு மற்றும் தீமையின் மீது நன்மையின் வெற்றி என்பதைக் குறிக்கிறது." இவ்வாறு டிரம்ப் தனது பேச்சில் தெரிவித்தார்.

அமெரிக்கா, பிரிட்டன், அவுஸ்திரேலியா, கனடா உள்ளிட்ட பல்வேறு நாடுகளில் வாழும் இந்துக்கள் தீபாவளியைப் பாரம்பரிய முறைப்படி கொண்டாடி வருகின்றமை குறிப்பிடத்தக்கது.