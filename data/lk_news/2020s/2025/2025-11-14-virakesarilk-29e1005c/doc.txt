கொட்டாஞ்சேனை துப்பாக்கிச் சூடு : சந்தேகநபர்கள் இருவர் கைது

கொட்டாஞ்சேனை பகுதியில் நடத்தப்பட்ட துப்பாக்கிச் சூட்டு சம்பவத்துடன் தொடர்புடைய இருவரை கொழும்பு மாவட்ட குற்றத்தடுப்பு பிரிவினர் கைது செய்துள்ளனர்.

கொட்டாஞ்சேனை பொலிஸ் பிரிவிற்குட்பட்ட 16வது சந்தி பகுதியில் ஒருவரை சுட்டுக் கொன்றதாக குற்றம் சாட்டப்பட்ட சந்தேகநபர் ஒருவர் கடந்த 7 ஆம் திகதி கைதுசெய்யப்பட்டு, மேலதிக விசாரணைகளுக்குட்படுத்தப்பட்டார்.

குறித்த விசாரணைகளுக்கமைய, துப்பாக்கிச் சூடு நடத்தியவருக்கு உதவிய காரின் சாரதி மற்றும் குற்றத்தைச் செய்ய தங்குமிடம் வழங்கிய சந்தேக நபர்களை நேற்று வியாழக்கிழமை (13) கொழும்பு மாவட்ட குற்றப்பிரிவினர் கைது செய்துள்ளனர்.

சந்தேக நபர்கள் கொழும்பு 13 மற்றும் மஹரகம பகுதிகளைச் சேர்ந்த 27 மற்றும் 32 வயதுடையவர்கள் என தெரிவிக்கப்படுகிறது.

சந்தேகநபர்கள் தடுப்புக்காவல் உத்தரவின் கீழ் தடுத்து வைக்கப்பட்டுள்ள நிலையில், கொழும்பு மாவட்ட குற்றப்பிரிவு மேலதிக விசாரணைகளை மேற்கொண்டு வருகிறது.