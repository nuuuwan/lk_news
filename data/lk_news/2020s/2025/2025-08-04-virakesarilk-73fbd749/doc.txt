சொட்டை தலையர்களை போற்றும் இசைக் கலைஞர் ரைசிங் றாப்பர்

இன்றைய சூழலில் நீர் மேலாண்மை காரணமாக இளம் வயதிலேயே ஆண்களும், பெண்களும் தலை முடி உதிர்வு பாதிப்பை எதிர்கொள்கிறார்கள். இளம் பருவத்தில் இத்தகைய பாதிப்பிற்கு ஆளாகும் ஆண்களுக்கும் , பெண்களுக்கும் உளவியல் ரீதியாக பாரிய அழுத்தத்தை எதிர்கொள்கிறார்கள்.

இதனை முதன்மையான உள்ளடக்கமாக கொண்டு வெளியாக இருக்கும் 'சொட்ட சொட்ட நனையுது 'என்ற திரைப்படத்தில் ' சொட்ட ஆந்தம் ' என்ற பெயரில் சுயாதீன இசைக்கலைஞர் ரைசிங் றாப்பரின் இசையில் பாடல் ஒன்று வெளியிடப்பட்டுள்ளது.

இயக்குநர் நவீத் எஸ். ஃபரீத் இயக்கத்தில் உருவாகி வரும் 'சொட்ட சொட்ட நனையுது' என்ற படத்தில் நிஷாந்த் ரூசோ, ராஜா இளங்கோவன் , வர்ஷினி வெங்கட் , ஷாலினி,  ஆனந்த் பாண்டி, ரோபோ சங்கர் உள்ளிட்ட பலர் நடித்திருக்கிறார்கள். ரயீஸ் ஒளிப்பதிவு செய்திருக்கும் இந்த திரைப்படத்திற்கு ரஞ்சித் உன்னி இசையமைத்திருக்கிறார் இந்த படத்தை அட்லர் என்டர்டெய்ன்மென்ட் நிறுவனம் தயாரித்திருக்கிறது.

இந்தப் படத்தில் இடம்பெற்ற முதல் பாடல் வெளியாகி ஒரு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்த நிலையில் இப்படத்தின் ப்ரமோவிற்காக சுயாதீன இசைக்கலைஞர் ரைசிங் றாப்பர் எழுதி பாடி இருக்கும் ' ஐயையோ என்ன இது வழுக்கு மண்ட பாதி சொட்ட..'  என தொடங்கும் பாடலும், பாடலுக்கான லிரிக்கல் விடியோவும் வெளியிடப்பட்டிருக்கிறது. இந்தப் பாடலில் வழுக்கு மண்ட , சொட்ட தல,  ஏறு நெத்தி,  என திருமணமாகாத இளம் வழுக்கை தலையர்களை குறிக்கும் வார்த்தைகளை பயன்படுத்தியும் , அவர்களின் தன்னம்பிக்கையையும் பாடல் வரிகளாகவும்,  ரசிக்கும் மெட்டிலும் வழங்கி இருப்பதால் ரசிகர்களின் கவனத்தை ஈர்த்திருக்கிறது.