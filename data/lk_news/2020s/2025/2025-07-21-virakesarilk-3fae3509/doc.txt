காதலியார் சம்மளங்குளத்தில் விவசாயப்பாதை சீரின்மையால் அவதியுறும் விவசாயிகள்

முல்லைத்தீவு மாவட்டத்தின் ஒட்டுசுட்டான் கமநல சேவை நிலையத்திற்கு உட்பட்ட காதலியார் சம்மளங்குளம் பகுதியில் அமைந்துள்ள வயல்நிலங்களுக்கு செல்லும் 03 கிலோமீற்றர் குருவிச்சை ஆற்றுப்பால வீதியின் மோசமான நிலைமை காரணமாக, அப்பகுதி விவசாயிகள் கடும் சிரமங்களை எதிர்கொண்டு வருகின்றனர்.

விவசாய உற்பத்திக்கான உரம், விதை, எரிபொருள் உள்ளிட்ட உபகரணங்களை வயல்களுக்கு கொண்டு செல்லவும், அறுவடைக்காலத்தில் பயிர்கள் எடுத்துச் செல்லவும் பெரும் இடர்பாடுகள் ஏற்பட்டுள்ளன. இவ்வீதியின் சேதமடைந்த நிலைமை, சுமார் 300 ஏக்கர் நிலத்தில் நெற்செய்கை மேற்கொள்கிற விவசாயிகளை நேரடியாக பாதிக்கிறது.

இந்த சூழ்நிலையை நேரில் பார்வையிட வன்னி மாவட்ட பாராளுமன்ற உறுப்பினர் துரைராசா ரவிகரன் சம்மளங்குளம் பகுதியில் சென்று விவசாயிகளின் நிலையை பார்வையிட்டார் . அவருடன் புதுக்குடியிருப்பு பிரதேச சபை உறுப்பினர் இராசரத்தினம் கிரிதரனும் உடனிருந்தார்.

இதற்கமைய, கடந்த காலத்தில் சேதமடைந்த குருவிச்சை ஆற்றுப்பாலம் அவரது முயற்சியால் புதிதாக கட்டப்பட்டது என்பது குறிப்பிடத்தக்கது. தற்போது, அதனுடன் இணைந்த 03 கி.மீ வீதியும் சீரமைக்கப்பட வேண்டும் என்று விவசாயிகள் கோரிக்கை விடுத்தனர்.

இதனையடுத்து, வழிமுறைப்படி எழுத்துமூல கோரிக்கை வழங்கும்படி விவசாயிகளை நாடாளுமன்ற உறுப்பினர் கேட்டுக்கொண்டதோடு, இவ்விசயத்தில் தாம் கவனமாக இருப்பதையும் உறுதிப்படுத்தினார்.