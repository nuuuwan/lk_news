அமெரிக்க ஜனாதிபதி டொனால்ட் ட்ரம்ப் - சீனப் பிரதமர் ஜி ஜின்பிங் இடையில் தொலைபேசி உரையாடல்

அமெரிக்க ஜனாதிபதி டொனால்ட் ட்ரம்ப் மற்றும் சீனப் பிரதமர் ஜி ஜின்பிங்கும் இடையே வெள்ளிக்கிழமை(நேற்று) தொலைபேசி உரையாடலொன்று இடம்பெற்றுள்ளது.

மிகவும் பிரபலமான மற்றும் செல்வாக்கு மிக்க வீடியோ செயலியான டிக்டோக்கின் செயற்பாடுகள் தொடர்பில், இறுதி செய்ய உள்ளதாகவும், வர்த்தகம் குறித்தும் விவாதிப்பார்கள் என்ற எதிர்பார்ப்புடன் இந்த பேச்சுவார்த்தை நடத்தப்பட்டது.

இதன்போது, தானும் சீனப் பிரதமர் ஜி ஜின்பிங்கும் டிக்டோக்கின் அமெரிக்க செயற்பாடுகளின் எதிர்காலம் குறித்த ஒப்பந்தத்திற்கு அனுமதி அளித்ததாக டொனால்ட் ட்ரம்ப் தெரிவித்துள்ளார்.

அதேநேரம், டொனால்ட் ட்ரம்ப் ட்ரூத் எனும் தளத்தில் குறித்த உரையாடல் பயனுடையதாக அமைந்தது என குறிப்பிட்டுள்ளார்.

மேலும் ஒப்பந்தத்திற்கு சீனப் பிரதமர் ஜி ஜின்பிங் அனுமதி அளித்ததை டொனால்ட் ட்ரம்ப் பாராட்டியுள்ளார்.

குறித்த ஒப்பந்தத்தின் படி, டிக்டோக்கின் அமெரிக்க வணிகத்தை அமெரிக்க முதலீட்டாளர்கள் குழுவிற்கு விற்கும் என்று கூறப்படுகிறது.

ஆனால் சீனாவின் அதிகாரப்பூர்வ அரச செய்தி நிறுவனமான சின்ஜுவா அவர்களின் விவாதத்தின் முடிவை தெளிவாகக் குறிப்பிடவில்லை என தெரிவிக்கப்படுகிறது.

பெய்ஜிங் "டிக்டோக் தொடர்பான பேச்சுவார்த்தைகளை வரவேற்கிறது" என சீனப் பிரதமர் ஜி ஜின்பிங்க் கூறியதாக மேற்கோள் காட்டப்பட்டுள்ளது.

சீன நிறுவனமான பைட்டென்ஸால் நடத்தப்படும் டிக்டோக், அதன் அமெரிக்க செயற்பாடுகளை விற்க வேண்டும் அல்லது மூடப்படும் அபாயம் இருப்பதாக முன்னர் கூறப்பட்டமை குறிப்பிடத்தக்கது.