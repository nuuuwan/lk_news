இலங்கைக்கும் மாலைதீவுக்குமிடையிலான படகுசேவையை ஆரம்பிக்க வேண்டும் : இலங்கை - மாலைதீவு வர்த்தக சங்கத்தின் முன்னாள் தலைவர் சுதேஷ் மெண்டிஸ்

இலங்கைக்கும் மாலைதீவுக்கும் இடையிலான படகு சேவை உள்ளிட்ட சுமார் 40 க்கு மேற்பட்ட ஒப்பந்தங்கள் பேச்சளவில் காணப்படுகின்றன. அவற்றை துரிதப்படுத்த இரு நாட்டு அரசாங்கங்களுக்கும் ஆலோசனை வழங்கியுள்ளோம் என இலங்கை மற்றும் மாலைதீவு வர்த்தக சங்கத்தின் முன்னாள் தலைவர் சுதேஷ் மெண்டிஸ் தெரிவித்தார்.

இலங்கை மற்றும் மாலைதீவு வர்த்தக சங்கத்தின் 17 ஆவது ஆண்டு பொதுக்கூட்டம் அண்மையில் கொழும்பில் இடம்பெற்றது.

இதன்போது கருத்துத் தெரிவித்த இலங்கை மற்றும் மாலைதீவு வர்த்தக சங்கத்தின் முன்னாள் தலைவர் சுதேஷ் மெண்டிஸ் மேற்கண்டவாறு தெரிவித்தார்.

உயிர்த்த ஞாயிறுதின தாக்குதலின் பின்னர் இரு நாடுகளுக்கும் இடையிலான வர்த்தகம் மற்றும் சுற்றுலாத்துறை பின்தள்ளப்பட்டது. இந்நிலையில் நாம் இலங்கையின் வெளிவிவகார அமைச்சர் விஜத்த ஹேரத்தை சந்தித்து இது குறித்து தெளிவுபடுத்தியதுடன் இணைந்து வேலைத்திட்டங்களை முன்னெடுத்தோம். இரு நாடுகளுக்கும் இடையிலான வீசா மட்டுப்பாடுகள் உள்ளிட்ட பல தடைகளை தளர்தியமைக்காக ஜனாதிபதிக்கு நாம் நன்றியை தெரிவித்துக்கொள்கின்றோம்.

இலங்கையில் இருந்து 22 நிறுவனங்களை மாலைதீவுக்கு அழைத்து அங்கு 19 விற்பனை நிலையங்களை அமைத்து விலைக்கழிவில் ஒரு செயற்திட்டத்தை முன்னெடுத்தோம். நாம் மாலைதீவில் 7 அமைச்சுக்களுக்கு விஜயம் மேற்கொண்டு பல்வேறு புதிய விடங்கள் தொடர்பில் பேச்சுக்களை நடத்தினோம்.

இலங்கையில், கல்வி மற்றும் ஆரோக்கியம் தொடர்பில் கண்காட்சியொன்றை நடத்தினோம். இதில் இலங்கையின் பல்கலைக்கழகங்கள், வைத்தியசாலைகள், பாடசாலைகளை இணைத்து மாணவர்களின் இணைப்பு மற்றும் மருத்துவ சுற்றுலாத்துறை குறித்து மாலைதீவு பிரஜைகளுக்கு தெளிவுபடுத்தினோம். மாலைதீவின் மாலே நகரத்திலிருந்து சுமார் 400 மீற்றர் தொலைவிலுள்ள கிராமமொன்றில் சமூக பொறுப்புணர்வுத் திட்டமொன்றை முன்னெடுத்தோம், இதன் போது 600 மூக்குக்கண்ணாடிகள், 100 sunglass, சேவிப்புலனற்றவர்களுக்கான இயந்திரம் உள்ளிட்ட மருத்துவ உபகரணங்களை வழங்கினோம்.

இம் முறை முதல் தடவையாக நாம் இப்தார் நிகழ்வை இலங்கையில் ஏற்பாடு செய்திருந்தோம். மாலைவதீவில் உள்ள இலங்கைத் தூதரகத்தின் துணையுடன் இலங்கை தலைவர் வணிக மன்றத்தை அண்மையில் மாலைதீவில் ஏற்பாடு செய்தோம்.

இலங்கையின் சுற்றுலாத்துறைக்காக மாலைதீவில் இருந்து பல முதலீட்டார்களை இலங்கைக்கு வரவழைத்து ஹோட்டல் உள்ளிட்ட பல துறைகளில் முதலீடுகளை மேற்கொள்ள சந்தர்ப்பங்களை ஏற்படுத்திக்கொடுத்துள்ளோம். இலங்கை மற்றும் மாலைதீவுகளுக்கிடையிலான படகு சேவையை ஆரம்பிக்குமாறு இரு நாட்டு அரசாங்கங்களிடம் வேண்டுகோளொன்றை விடுக்கின்றேன். இது சுற்றுலாத்துறையை மேம்படுத்த மட்டுமல்லாது, வணிக நடவடிக்கைகளுக்கும் உதவியாக அமையும். இருப்பினும் இலங்கை மற்றும் மாலைதீவு ஆகிய இரு நாடுகளுக்கும் இடையில் முறையான வர்த்தக ஒப்பந்தங்கள் ஏற்படுத்தப்பட வேண்டும் என மேலும் தெரிவித்தார்.

இந்நிகழ்வில் இலங்கை - மாலைதீவு வர்த்தக சங்கத்தின் செயலாளர் பசந்தி செனரா, இலங்கை - மாலைதீவு வர்த்தக சங்கத்தின் புதிய தலைவர் சஞ்சீவ பெரேரா, இலங்கைக்கான மாலைதீவின் உயர்ஸ்தானிகர் மசூத் இமாட், இலங்கை - மாலைதீவு வர்த்தக சங்கத்தின் சிரேஷ்ட உப தலைவர் சுரங்க ரத்நாயக்க, இலங்கை - மாலைதீவு வர்த்தக சங்கத்தின் முன்னாள் தாலைவர் கெவின் எட்வேட்ஸ் உள்ளிட்ட பலர் கலந்துகொண்டனர்.