பலம்வாய்ந்த அவுஸ்திரேலியாவை இதுவரை வெற்றிபெறாத பாகிஸ்தான் எதிர்கொள்கிறது

இந்தியாவிலும் இலங்கையிலும் கூட்டாக நடைபெறும் 13ஆவது ஐசிசி மகளிர் உலகக் கிண்ண கிரிக்கெட் (50 ஓவர்) அத்தியாயத்தில் பலம்வாய்ந்த நடப்பு சம்பியன் அவுஸ்திரேலியாவை கொழும்பு ஆர். பிரேமதாச சர்வதேச விளையாட்டரங்கில் பாகிஸ்தான் இன்று எதிர்த்தாடவுள்ளது.

மகளிர் சர்வதேச கிரிக்கெட் அரங்கில் எந்தவகையான வடிவத்திலும் அவுஸ்திரேலியாவை பாகிஸ்தான் வெற்றி கொண்டதில்லை.

இந்த இரண்டு அணிகளுக்கும் இடையில் நடைபெற்ற 16 மகளிர் சர்வதேச ஒருநாள் கிரிக்கெட் போட்டிகளிலும் அவுஸ்திரேலியா அமோக வெற்றியீட்டியுள்ளது.

இதேவேளை, தனது முதல் இரண்டு போட்டிகளில் பங்களாதேஷிடமும் இந்தியாவிடமும் தொல்வி அடைந்துள்ள பாகிஸ்தான், இன்றைய போட்டியிலும் தொல்வி அடைந்தால் அவ்வணியின் முன்னோக்கிச் செல்லும் பயணம் சிக்கலாகிவிடும்.

தனது ஆரம்பப் போட்டியில் கணிசமான மொத்த எண்ணிக்கையைக் குவித்து நியூஸிலாந்தை இலகுவாக அவுஸ்திரேலியா வெற்றிகொண்டிருந்தது.

எனினும், இலங்கையுடனான போட்டி மழையினால் கைவிடப்பட்டதால் ஒரு புள்ளியை இழந்த அவுஸ்திரேலியா, இன்றைய போட்டியில் மிகப் பெரிய வெற்றியை ஈட்ட முயற்சிக்கும் என்பதில் சந்தேகம் இல்லை.

இந்த சுற்றுப் போட்டியில் அவுஸ்திரேலியா முதல் தடவையாக ஆர். பிரேமதாச விளையாட்டரங்கில் விளையாடவுள்ளது. ஆனால், பாகிஸ்தானின் போட்டிகள் யாவும் இலங்கையில் நடைபெறுவதால் அவ்வணி மூன்றவாது தடவையாக தனக்கு பரிட்சயமான மைதானத்தில் விளையாடவுள்ளது.

அவுஸ்திரேலியா: அலிசா ஹீலி (தலைவி), ஃபோபே லிச்ஃபீல்ட், எலிஸ் பெரி, பெத் மூனி, அனாபெல் சதர்லண்ட், ஏஷ்லி கார்ட்னர், தஹிலா மெக்ரா, சொஃபி மோலினொக்ஸ், அலான கிங், கிம் கார்த், டார்சி ப்றவுண்.

பாகிஸ்தான்: முனீபா அலி,  சதாப் ஷாமாஸ், சித்ரா ஆமின், ஆலியா ரியாஸ், நட்டாலியா பெர்வெய்ஸ், பாத்திமா சானா (தலைவி), ரமீன் ஷமின், டயனா பெய்க், சித்ரா நவாஸ், நஷ்ரா சாந்து, சாடியா இக்பால்.