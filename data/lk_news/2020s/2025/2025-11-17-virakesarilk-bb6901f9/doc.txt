சம்பள அதிகரிப்புக்கு நான் எதிர்ப்பல்ல ; சம்பளத்தை அதிகரிப்பதாக குறிப்பிட்டுக்கொண்டு தோட்ட மக்களை ஏமாற்றுவதையே எதிர்க்கிறேன் -  ரோஹிணி கவிரத்ன

பெருந்தோட்டத் தொழிலாளர்களுக்கு 200 ரூபா சம்பள அதிகரிப்பு தீர்மானத்துக்கு கைச்சாத்திடும் அரச அதிகாரிகள் எதிர்காலத்தில் சிறைக்கு செல்ல நேரிடுமா, இல்லையா என்பதை கணக்காய்வாளர் நாயகம், இலஞ்ச ஊழல் திணைக்களம் மற்றும் சட்ட மாஅதிபர் திணைக்களம் அறிவிக்கவேண்டும். சட்ட சிக்கல் இல்லையாயின் எனக்கு ஏதும் பிரச்சினையில்லை. 1750 ரூபா அல்ல 2000 ரூபாவேனும் வழங்குங்கள். சம்பள அதிகரிப்புக்கு நான் எதிர்ப்பல்ல. ஆனால், சம்பளத்தை அதிகரிப்பதாக குறிப்பிட்டுக்கொண்டு தோட்ட மக்களை ஏமாற்றுவதையே எதிர்க்கிறேன். சட்ட ரீதியில் இந்த அதிகரிப்பை வழங்குங்கள். இதுவே என் நிலைப்பாடு. என்னை உயிருடன் எரித்தாலும் நிலைப்பாட்டில் உறுதியாக இருப்பேன் என ஐக்கிய மக்கள் சக்தியின் மாத்தளை மாவட்ட பாராளுமன்ற உறுப்பினர் ரோஹிணி கவிரத்ன தெரிவித்தார்.

பாராளுமன்றத்தில் திங்கட்கிழமை (17)  நடைபெற்ற 2026ஆம் ஆண்டுக்கான வரவு - செலவுத் திட்டத்தில் வெளிநாட்டலுவல்கள், வெளிநாட்டு, வேலைவாய்ப்பு மற்றும் சுற்றுலாத்துறை அமைச்சு, நீதி மற்றும் தேசிய ஒருமைப்பாடு அமைச்சுக்கான குழுநிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

தனிப்பட்ட காரணத்தினால்தான் நான் கடந்த வாரம் பாராளுமன்ற அமர்வுக்கு வரவில்லை. என் மீது முன்வைக்கப்பட்ட குற்றச்சாட்டுக்களுக்கு அச்சமடைந்து ஒன்றும் நான் அமர்வுகளுக்கு வராமல் இருக்கவில்லை என்பதை குறிப்பிட்டுக் கொள்கிறேன். பெருந்தோட்ட மக்களின் சம்பள அதிகரிப்பு பற்றி நான் குறிப்பிட்டது எனது தனிப்பட்ட நிலைப்பாடே  தவிர ஐக்கிய மக்கள் சக்தியின் நிலைப்பாடல்ல.

பாராளுமன்றத்தில் சட்டம் இயற்றும்போது அல்லது ஏதேனும் தீர்மானம் எடுக்கும்போது எழும் பிரச்சினைகள் குறித்து பேச வேண்டும். விவாதிக்க வேண்டும். விவாதிக்கப்பட்டு சிறந்த தீர்மானம் ஒன்றை எடுத்தால் மாத்திரம் தான் மக்களுக்கு சிறந்த  பலன் கிடைக்கும். அதற்கான நடவடிக்கைகளையே நான் அன்று எடுத்தேன்.

என் வீட்டை சுற்றி பெருந்தோட்ட மக்களே உள்ளார்கள். நான் அவர்களுடன் இணக்கமாக செயற்படுகிறேன் இவ்வாறான பின்னணியில் தோட்டத் தொழிலாளர்களுக்கான சம்பள அதிகரிப்புக்கு எதிர்ப்பு தெரிவிக்கு அவர்களுக்கு  முரணாகுவதற்கு எனக்கு ஒன்றும் மூளைக்கோளாறு ஏதும் இல்லை. இந்த சம்பள அதிகரிப்பை சட்ட ரீதியில் வழங்குவதாயின் அதற்குரிய நடவடிக்கைகளை எடுக்க  வேண்டும்.அதற்கு நான் என் இரண்டு கைகளையும் உயர்த்தி ஆதரவு வழங்குவேன்.

பெருந்தோட்ட மக்களுக்கு சம்பள அதிகரிப்பை வழங்குவதை எதிர்க்கவில்லை. ஆனால் சம்பளத்தை அதிகரிப்பதாகக் குறிப்பிட்டுக் கொண்டு அவர்களை ஏமாற்றுவதையே  எதிர்க்கிறேன்.இலஞ்சம் அல்லது ஊழல் ஆணைக்குழுவுக்கு நிதி விடுவிப்பு பற்றி  சபாநாயகர் சட்டமா அதிபர் திணைக்களத்திடம் சட்ட ஆலோசனை கோரியுள்ளார்.  சகல அரச நிறுவனங்களும்  '2024 ஆம் ஆண்டின் 44 ஆம் இலக்க அரச நிதி முகாமைத்துவ சட்டத்தின் பிரகாரம் செயற்பட  வேண்டும் என்று  சட்டமா அதிபர் ஆலோசனை வழங்கியுள்ளார்.

பெருந்தோட்ட மக்களுக்கு சம்பளம் அதிகரிப்பதாக ஜனாதிபதி குறிப்பிட்ட விடயத்தை நான் சட்டமா அதிபர் திணைக்களம், தேசிய கணக்காய்வு திணைக்களம் மற்றும் இலஞ்சம் அல்லது ஊழல் பற்றிய ஆணைக்குழுவில்  விளக்கம் கோரினேன்.  தோட்ட மக்களுக்கு சிறந்த முறையில் உண்மையாகவே சம்பளத்தை அதிகரிக்க வேண்டும் என்ற நிலைப்பாட்டில் இருந்துக் கொண்டு செயற்பட்டேன். இது எனது நிலைப்பாடு, இதற்காகவே நான் முன்னிலையாகுவேன்.

நாட்டில் 4 இலட்சத்து 80 ஆயிரம் பேர் தோட்டத் தொழில் நடவடிக்கையில் ஈடுபடுகிறார்கள். இலாபமடையும் 21 தோட்ட நிறுவனங்களில் 1  இலட்சம் பேர் தொழில்புரிகிறார்கள். இதில் 50 ஆயிரத்துக்கும்  குறைவானோர் தான் 25 நாட்களும் தொழில் செய்கிறார்கள். ஆகவே தோட்ட தொழில்களில் ஈடுபடும் அனைவருக்கும் 25 நாட்கள் தொழில் வழங்க வேண்டும் என்பதையே வலியுறுத்துகிறேன்.

ஜனாதிபதி குறிப்பிட்டதை போன்று திறைசேரி ஊடாகவே 200 ரூபா வழங்கப்படும்.  அரச நிறுவனங்கள் அனைத்தும் 2024 ஆம் ஆண்ட 44 ஆம் இலக்க அரச நிதி முகாமைத்துவ சட்டத்தின் பிரகாரம் செயற்பட  வேண்டும் என்று  சட்டமா அதிபர் குறிப்பிடும் போது எவ்வாறு இந்த தொகையை திறைசேரி ஊடாக வழங்க முடியும் .ஜனாதிபதியின் தீர்மானத்துக்கு கைச்சாத்திடும் அரச  அதிகாரிகள் எதிர்காலத்தில் சிறைசெல்ல நேரிடுமா, இல்லையா என்பதை கணக்காய்வாளர் நாயகம் அறிவிக்க வேண்டும்.அவ்வாறு பிரச்சினை இல்லையாயின்  எனக்கு எந்த பிரச்சினையும் இல்லை 1750 ரூபா அல்ல 2000 ரூபாவும் வழங்குங்கள்.

இந்த சம்பள அதிகரிப்பு இலஞ்சம் என்பதையே நான் இலஞ்ச ஊழல் ஆணைக்குழுவுக்கு அறிவுறுத்தினேன். தோட்ட மக்களை போலியாக ஏமாற்றி அவர்களை வீதிக்கு இறக்கி அரசாங்கம் குறுகிய அரசியல் இலாபம் தேடுகிறது. இது மிகவும் கீழ்த்தரமானது.  எனது உருவப்படத்தை அல்ல என்னை உயிருடன் எரித்தாலோ நான் எனது நிலைப்பாட்டில் உறுதியாக இருப்பேன்.அதற்காக போராடுவேன். தோட்ட மக்களின் உண்மையான நலனுக்காக போராடுவேன் என்பதை குறிப்பிட்டுக் கொள்கிறேன்  என்றார்.