மிரிஹானை ஆனந்த சமரக்கோன் அரங்கில் இன்று பொதுக்கூட்டம்; பேரணியில் ஒலிபெருக்கி பயன்பாடு குறித்து விசேட பொலிஸ் அறிவிப்பு

மிரிஹான - ஆனந்த சமரக்கோன் திறந்தவெளி அரங்கில் இன்று (21) பிற்பகல் 02.00 மணிக்கு பொதுக் கூட்டத்தை நடத்த ஏற்பாடுகள் செய்யப்பட்டுள்ளன. மேலும் பேரணியின்போது ஒலிபெருக்கிகளை பயன்படுத்துவது குறித்தும் விசேட அறிவிப்பொன்றை இலங்கை பொலிஸ் வெளியிட்டுள்ளது.

இந்த பொதுக்கூட்டத்தில் பாராளுமன்ற உறுப்பினர்கள், பிரமுகர்கள், அரசியல் கட்சித் தலைவர்கள், பிரதிநிதிகள், ஆதரவாளர்கள் மற்றும் பொதுமக்கள் உள்ளிட்டோர் கலந்து கொள்வார்கள் என எதிர்பார்க்கப்படுகிறது.

இந்த வருடத்திற்கான கல்விப் பொதுத்தராதர உயர்தர பரீட்சைகள் நடைபெறும் பரீட்சை நிலையங்கள், குறித்த பேரணி நடைபெறும் இடத்திற்கு அருகில் அமைந்திருப்பதால், பொதுக்கூட்டத்தில் ஒலிபெருக்கிகளைப் பயன்படுத்துவது மாணவர்களுக்கு இடையூறு விளைவிக்கும் என தெரிவிக்கபட்டுள்ளது.

பரீட்சைகள் இன்று காலை 08.30 முதல் 11.40 மணி வரையிலும், பிற்பகல் 02.00 முதல் 05.00 மணி வரையிலும் நடைபெறும் என்பதால், ஒலி உபகரணங்களைப் பயன்படுத்தும் போது தற்போதுள்ள விதிமுறைகளைப் பின்பற்றவும், மாணவர்கள் பரீட்சை நிலையங்களுக்குள் தடையின்றி நுழைந்து, பரீட்சைகள் முடிந்ததும் மீண்டும் வெளியேறுவதை உறுதி செய்யவும், பரீட்சையின் போது எந்த இடையூறும் ஏற்படாமல் பார்த்துக் கொள்ளவும் ஒலி கருவிகளை இயக்குபவர்களுக்கு அறிவுறுத்தப்பட்டுள்ளது.

அதன்படி, இந்தப் பொதுக்கூட்டம் நடைபெறும் வளாகத்திற்குள் மட்டுமே ஒலிபெருக்கிகளைப் பயன்படுத்துமாறும், உரிய நிபந்தனைகளுக்கு இணங்கச் செயற்படுமாறும் இலங்கை பொலிஸ் அறிவித்துள்ளது.