அநுர அரசாங்கத்தில் முதல் அரசியல் கொலை…! ; குற்றப்பின்னணி உள்ளவரை ஏன் சஜித் தேர்தலில் களமிறக்கினார்?

38 வயது இளைஞரான லசந்த விக்ரமசேகர, ‘மிதிகம லசா’ என்ற பெயரிலேயே மக்களால் அறிந்து கொள்ளப்பட்டவராக இருக்கின்றார். இவரை வேட்பாளராக நிறுத்துவதற்கு எதிராக அச்சந்தர்ப்பத்திலேயே எதிர்ப்புகள் இருந்தமை முக்கிய விடயம். ஏனெனில் அவருக்கு எதிராக ஆறு வழக்குகள் இருந்த அதே வேளை குற்றச்சம்பவம் ஒன்றுக்காக சிறைவாசமும் அனுபவித்தவர். ஒத்தி வைக்கப்பட்ட சிறைத்தண்டனை உத்தரவு அவர் மீது உள்ளது என பொது மக்கள் பாதுகாப்பு அமைச்சர் ஆனந்த விஜேபால பாராளுமன்றத்திலேயே தெரிவித்துள்ளார். சுட்டுக்கொல்லப்பட்ட லசந்த விக்ரமசேகர, தற்போது சிறையிலுள்ள பாதாள உலக சந்தேக நபரான ஹரக் கட்டா என்றழைக்கப்படும் நதுன் சிந்தகவின் நெருங்கிய சகா என பொலிஸார் கூறியுள்ளனர். இவரின் பின்னணி என்னவென்று தெரிந்தும் ஏன் அவரை தேர்தலில் ஐக்கிய மக்கள் சக்தி நிறுத்தியது என்ற கேள்வியை அமைச்சர் ஆனந்த விஜேபால கடந்த புதன்கிழமையன்று பாராளுமன்றில் எழுப்பியிருந்தமை முக்கிய விடயம்.