සැමියා ඝාතනය කර නිවස පසුපස වළ දැමූ බිරිඳ අත්අඩංගුවට

වලස්මුල්ල - වරාපිටිය, හාල්දොළ කන්ද ප්‍රදේශයේ නිවසක් පිටුපස ඉඩමක පසුගිය මැයි 11 වැනිදා වළ දමා තිබූ මළ සිරුරක් වලස්මුල්ල අධිකරණයේ නියෝග මත ඊයේ ( 17) ගොඩ ගැනුණි.

ඒ මෙලෙස මියගිය පුද්ගලයාගේ බිරිද පොලිසියට කළ පාපොච්චාරණයකට අනුවයි. 58 හැවිරිදි අදාළ පුද්ගලයා මැයි මස 11 වැනිදා සිට මාස 02 ට ආසන්න කාලයක් අතුරුදන්ව සිටි ඇත.නමුත් ඒ සම්බන්ධයෙන් කිසිවෙකු පොලිසියට පැමිණිල්ලක් කර නොතිබූ අතර, අතුරුදන්වූ පුද්ගලයාගේ සහෝදරියක් පසුගිය 08 වැනිදා පළමුවරට පොලිසියට පැමිණිල්ලක් ගොනු කර තිබුණු බව පොලීසිය කියයි.

ඒ අනුව විමර්ශන ආරම්භ කළ වලස්මුල්ල පොලිසිය, අතුරුදන් වූ පුද්ගලයාගේ බිරිඳගෙන් ප්‍රකාශ සටහන් කර ගෙන ඇති අතර එහිදී සැකකාරිය පොලිසියට පාපොච්චාරණය කර ඇත්තේ පසුගිය මැයි මස 11 වැනිදා ඇය සහ සැමියා අතර ආරවුලක් ඇති වූ අතර එහිදී තමා විසින් ස්වාමිපුරුෂයාට පහර දුන් බවයි.

එහිදී ස්වාමිපුරුෂයා මියගිය බවත් අනතුරුව ඔහුගේ සිරුර සිය නිවස පිටුපස රහසිගතව වළ දැමීමට කටයුතු කළ බවත් බිරිඳ පොලිසියට ප්‍රකාශ කර බව පොලීසිය කියයි.

පසුව මියගිය පුද්ගලයාගේ බිරිඳට අමතරව ඇය සමග සමීප සබදතා පැවැත්වූ බවට සැකකෙරෙන තවත් අයෙකු ද පොලිසිය අත්අඩංගුවට ගෙන ඇති අතර සිද්ධිය සම්බන්ධයෙන් වැඩිදුර විමර්ශන වලස්මුල්ල පොලීසිය විසින් සිදුකරනු ලබයි.