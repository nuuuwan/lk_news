மலேசியாவில் உலகத் தமிழ்ப் பண்பாட்டு இயக்கத்தின் மாநாடு ; சிறப்பு பேச்சாளராக இ.தொ.கா தலைவர் செந்தில் தொண்டமான் பங்கேற்பு

மலேசியாவில் கோலாலம்பூரில் நடைபெற்ற உலகத் தமிழ்ப் பண்பாட்டு இயக்கத்தின் மாநாட்டில் சிறப்பு பேச்சாளராக இலங்கை தொழிலாளர் காங்கிரஸ் கட்சியின் தலைவர் செந்தில் தொண்டமான் கலந்துகொண்டார்.

“அம்மா அப்பா தான் ஒரு குழந்தை தனது வாழ்நாளில் முதலில் சொல்ல ஆரம்பிக்கும் வார்த்தை. ஆனால் அந்த வார்த்தைகள் இன்று மாறி மம்மி, டேடி என தமிழர்கள் வீட்டில் எப்போது பிரயோகிக்க ஆரம்பித்தார்களோ, அப்பொழுதே தமிழ் கலாசாரம் சீர்குலைந்து ஆங்கிலேயர்களின் கலாசாரம் தலைதூக்க ஆரம்பித்தது.

பிரித்தானிய காலனித்துவ ஆட்சிக் காலத்தில் கலாசார சீர்குலைவு என்பது மொழியில் ஆரம்பித்து ஒவ்வொரு வீடாக ஆட்கொள்ளத் தொடங்கியது.

ஆங்கிலேயரின் கலாசாரத்தை நாகரிகமாக கருத தொடங்கியதில் இருந்து, ஒவ்வொரு காலப்பகுதிகளிலும் ஒவ்வொரு தமிழ் கலாசார அழிவுகள் தொடர்ந்தும் இடம்பெறத் தொடங்கின. அவ்வாறிருக்கும் நிலையில், உலகத் தமிழ் பண்பாட்டு இயக்கத்தின் பன்னாட்டுத் தலைவர் பா.கு. சண்முகம் அவர்கள் தமிழ் கலாசாரத்தை பாதுகாத்தல், சான்றோர்களை கௌரவித்தல், போன்ற நல்ல வேலைத்திட்டங்களை மலேசியாவில் முன்னுதாரணமாக செய்து வருகிறார்.

தொடர்ந்து தமிழ் கலாசாரத்தையும், தமிழ் மொழியையும் வளர்க்க வேண்டியது ஒவ்வொரு தமிழருடைய மிக முக்கியமான பொறுப்பு என செந்தில் தொண்டமான் தெரிவித்தார்.