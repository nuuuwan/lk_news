RAAZ වැඩ අරඹයි

සිංහල සිනමා කර්මාන්තය නව පිබිදීමකට නතුව ඇති සමයක, විවිධ තේමාවන් යටතේ නව චිත්‍රපට ඇරඹෙමින් පවතී. ඒ අනුව යමින්, ‘RAAZ’ නමින් නවතම චිත්‍රපටයක සමාරම්භක මුහුරත් උත්සවය පසුගියදා කළුබෝවිල ශ්‍රී වෙන්කටේශ්වර මහා විෂ්ණු මූර්ති කෝවිල් පරිශ්‍රයේදී පැවැත්විණි. ශේන් ආර්යන් නිලාම් තිර රචනය ලියමින් අධ්‍යක්ෂණය කරන ‘RAAZ’ චිත්‍රපටය, අශෝක් ෆිල්ම්ස් වෙනුවෙන්, අශෝක් ජයකොඩි විසින් නිෂ්පාදනය කරනු ලබයි. ඔහු මෙයට පෙර සිනමාවට ‘රෝස ආදරේ’ සහ පුංචි තිරය තුළින් ‘බැක් සයිඩ්’ එළිදැක්වීමට නිෂ්පාදන දායකත්වය දක්වා ඇත. ඖෂධ මාෆියාකරුවන් විසින් සමාජගත කරන වෛරසයකට එරෙහිව ප්‍රතික්‍රියා කරන නව ඖෂධයක් වෛද්‍ය අශේන් විසින් සොයාගැනීමත් සමගින්, ඔහු පසුපස හඹාඑන මාෆියාකරුවන් වෛද්‍ය අශේන්ව පැහැරගැනීමකට ලක්කරයි. ආදරය, කුතුහලය සහ ත්‍රාසය එක්කරමින් RAAZ නිර්මාණය වීමට නියමිතයි. නිමේෂ් එදිරිසිංහ, සප්නා පාදුක්ක, තත්සරණි පියුමි සමගින් පැතුම් රුක්ෂාන් ප්‍රධාන චරිතයන් සඳහා දායක වන අතර සෙසු චරිත නිරූපණයෙන් දකුණු ඉන්දීය රංගන ශිල්පි වේල රාමමූර්ති, නයෝමි තක්ෂිලා, දුලීකා මාරපන, කුමාරි මුණසිංහ, මීනා කුමාරි, කීර්ති කේ. රත්නායක, ආකාශ් බුද්ධි ඇතුළු රංගන ශිල්පීන් පිරිසක් එක්වී ඇත. කැමරා අධ්‍යක්ෂණයෙන් රෙජී සෙල්වරාසා, කැමරාකරණයෙන් අමිල ප්‍රදීප්, සහය අධ්‍යක්ෂණයෙන් අලංක ටී. කළුආරච්චි, කලා අධ්‍යක්ෂණයෙන් ධනංජය අලහකෝන්, අංග රචනයෙන් ආසිරි චතුරංග, ඇඳුම් නිර්මාණයෙන් කෝෂිලා මධුශානි ඇතුළු පිරිසක් මේ සඳහා දායකව ඇත.