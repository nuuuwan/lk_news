4ஆவது தெற்காசிய மெய்வல்லுநர் சம்பியன்ஷிப் போட்டியில் பங்கேற்ற இலங்கை அணியினர் நாடு திரும்பினர் ; உற்சாக வரவேற்பு!

இந்தியாவில் நடைபெற்ற 4ஆவது தெற்காசிய மெய்வல்லுநர் சம்பியன்ஷிப் போட்டியில் பங்கேற்ற இலங்கை அணியினர், இன்று செவ்வாய்க்கிழமை (28) காலை கட்டுநாயக்க விமான நிலையத்தை வந்தடைந்தனர்.

இவர்கள் 16 தங்கப் பதக்கங்கள், 14 வெள்ளிப் பதக்கங்கள் மற்றும் 10 வெண்கலப் பதக்கங்கள் என மொத்தமாக 40 பதக்கங்களை வென்றுள்ளனர்.

இந்தப் போட்டி கடந்த 24ஆம் திகதி முதல் 26ஆம் திகதிவரை இந்தியாவின் ராஞ்சியில், தெற்காசிய பிராந்திய நாடுகளைச் சேர்ந்த விளையாட்டு வீரர்களின் பங்கேற்புடன் நடைபெற்றது.

இண்டிகோ ஏர்லைன்ஸ் 6E - விமானம் 1171 இல் இந்தியாவின் சென்னையில் இருந்து புறப்பட்டு இன்று அதிகாலை 02.10 மணிக்கு இலங்கை அணியினர் நாட்டை வந்தடைந்துள்ளனர்.

இலங்கை இளைஞர் விவகாரங்கள் மற்றும் விளையாட்டு அமைச்சர் சுனில்குமார கமகே, முப்படைகளின் விளையாட்டுத் துறைகளைப் பிரதிநிதித்துவப்படுத்தும் அதிகாரிகள், பாடசாலை ஆசிரியர்கள் மற்றும் விளையாட்டு வீரர்களின் பெற்றோர்கள் இணைந்து விளையாட்டு வீரர்களை வரவேற்றனர்.