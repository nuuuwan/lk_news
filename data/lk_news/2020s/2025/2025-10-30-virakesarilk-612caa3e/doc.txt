அவுஸ்திரேலியாவினால் இந்தியாவுக்கு 339 ஓட்டங்கள் வெற்றி இலக்கு

நவி மும்பை டி வை பட்டில் விளையாட்டரங்கில் இன்று வியாழக்கிழமை நடைபெற்றுவரும் 13ஆவது ஐசிசி மகளிர் உலகக் கிண்ண அத்தியாயத்தின் இரண்டாவது அரை இறுதிப் போட்டியில் இந்தியாவுக்கு கடினமான 339 ஓட்டங்களை வெற்றி இலக்காக அவுஸ்திரேலியா நிர்ணயித்துள்ளது.

இப் போட்டியில் முதலில் துடுப்பெடுத்தாடத் தீரமானித்த அவுஸ்திரேலியா 49.5 ஓவர்களில் சகல விக்கெட்களையும் இழந்து 338 ஓட்டங்களைக் குவித்துள்ளது.

ஃபோப் லிச்ஃபீல்ட் குவித்த அபார சதம், எலிஸ் பெரி, ஏஷ்லி கார்ட்னர் ஆகியோர் பெற்ற அரைச் சதங்கள் ஆகியன அவுஸ்திரேலியாவுக்கு கணிசமான மொத்த எண்ணிக்கையைப் பெற உதவின.

உபாதையிலிருந்து மீண்டு அணிக்கு திரும்பிய அணித் தலைவி அலிசா ஹீலி வெறும் 5 ஓட்டங்களுடன் ஆட்டம் இழந்தார்.

ஆனால், ஃபோப் லிச்ஃபீல்ட், எலிஸ் பெரி ஆகிய ஆகிய இருவரும் 2ஆவது விக்கெட்டில் 155 ஓட்டங்களைப் பகிர்ந்து இந்தியாவுக்கு நெருக்கடியைக் கொடுத்தனர்.

ஃபோப் லிச்ஃபீல்ட் 93 பந்துகளை எதிர்கொண்டு 17 பவுண்டறிகள், 3 சிக்ஸ்களுடன் 119 ஓட்டங்களைக் குவித்தார்.

பெத் மூனி 24 ஓட்டங்களைப் பெற்று களம் விட்டகன்ற சற்று நேரத்தில் கணிசமான ஓட்டங்களைக் குவிப்பார் என எதிர்பார்க்கப்பட்ட அனாபெல் சதர்லண்ட் 3 ஓட்டங்களை மாத்திரமே பெற்று வெளியேறினார்.

மத்திய வரிசையில் ஏஷ்லி கார்ட்னர் 44 பந்துகளில் 4 பவுண்டறிகள், 4 சிக்ஸ்களுடன் 63 ஓட்டங்களைக் பெற்றார்.

பந்துவீச்சில் ஸ்ரீ சரணி 49 ஓட்டங்களுக்கு 2 விக்கெட்களையும் தீப்தி ஷர்மா 73 ஓட்டங்களுக்கு 2 விக்கெட்களையும் கைப்பற்றினர்.

பதிலுக்குத் துடுப்பெடுத்தாடிவரும் இந்திய அணி 10 ஓவர்கள் நிறைவில் 2 விக்கெட்டுகளை இழந்து 60 ஓட்டங்களைப் பெற்று தொடர்ந்து துடுப்பெடுத்தாடி வருகின்றது.