அட்டன் நகரில் மேலதிக மதுபானசாலைகளுக்கு அனுமதியில்லை ; நகரசபையின் தீர்மானத்தை எழுத்து மூலம் அறிவிக்க வலியுறுத்து

அட்டன் - டிக்கோயா நகரசபைக்குட்பட்ட பகுதிகளில் மேலதிக  மதுபானசாலைகளை  திறப்பதற்கு அனுமதி வழங்கக் கூடாது என்ற நகரசபையின் ஏகோபித்த தீர்மானமானது நுவரெலியா மாவட்ட செயலகம் மற்றும் நோர்வூட் பிரதேச செயலகத்துக்கு எழுத்து மூலமாக ஏன் அனுப்பப்படவில்லையென நகரசபையின் சுயேச்சை குழு உறுப்பினர் கேசவமூர்த்தி கேள்வி எழுப்பினார்.

நகரசபையின் மாதாந்த அமர்வு வியாழக்கிழமையன்று  சபைத் தலைவர் அசோக்க கருணாரத்ன தலைமையில் இடம்பெற்ற போது உரையாற்றிய உறுப்பினர் கேசவமூர்த்தி,

‘கெளரவ தலைவர்  அவர்களே , ஓகஸ்ட் மாதம் 15ஆம் திகதி இச்சபையில் ஒரு தீர்மானத்தை நான் கொண்டு வந்தேன். அட்டன் நகரில் இவ்வருடம் மாத்திரம் மூன்று மதுபானசாலைகள் திறக்கப்பட்டுள்ளன. ஆகையால் மேலதிக மதுபானசாலைகளுக்கு அனுமதி வழங்கக் கூடாது என்பதே அந்த தீர்மானம். அதற்கு நகரசபைத் தலைவராகிய நீங்கள் முதலாவது சம்மதத்தை தெரிவித்தது மாத்திரமின்றி சபையின் 15 உறுப்பினர்களும் தமது ஏகோபித்த ஆதரவை வழங்கினர்.  குறித்த தீர்மானம் நிறைவேற்றப்பட்டது.

இது குறித்து மாவட்ட செயலகம் மற்றும் நோர்வூட் பிரதேச செயலகத்துக்கு எழுத்து மூலம் அறிவிக்கப்படும் என தாங்கள் கூறினீர்கள் . ஆனால் அப்படி நடக்கவில்லை. புதிய மதுபானசாலையொன்று திறக்கப்படுவதற்கு ஆட்சேபனைகளை பதிவு செய்யும் கலந்தரையாடல் ஒன்று 12/09/2025 அன்று நோர்வூட் பிரதேச செயலகத்தில் இடம்பெற்ற போது இது குறித்து அங்கு கூறப்பட்டுள்ளது.

ஆனால் தமக்கு அப்படி எந்த கடிதங்களும் கிடைக்கவில்லையென அதிகாரிகள் கூறியுள்ளனர். இப்போது அட்டன் நகரின் பிரபல பாடசாலைக்கு மத்தியில் ஒரு மதுபானசாலையுடன் கூடிய ஹோட்டல் திறக்கப்படுவதற்கான ஆயத்தங்கள் மேற்கொள்ளப்பட்டு வருவதாக தகவல்கள் வந்துள்ளன.  இதை அனுமதிக்க முடியாது. நகரசபை உறுப்பினர்களின் தீர்மானமானது நகரில் வசித்து வரும் ஐம்பதினாயிரம் மக்களின் தீர்மானமாகவே ஏற்றுக்கொள்ளப்படல் வேண்டும். எனவே இது குறித்து அக்கறை செலுத்துங்கள் என்றார்.

இதன்போது  இவ்விவகாரம் தொடர்பில் உடன் நடவடிக்கை எடுக்கப்படும் என நகரசபைத் தலைவர் உறுதியளித்தார்.