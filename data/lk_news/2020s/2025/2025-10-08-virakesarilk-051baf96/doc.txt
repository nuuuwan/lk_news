வடக்கு ஆளுநர் தலைமையிலான குழு மன்னார் மாவட்ட பொது வைத்தியசாலைக்கு விஜயம் பல்வேறு பிரச்சினைகள் குறித்து ஆய்வு

மன்னார் மாவட்ட பொது வைத்தியசாலைக்கு வட மாகாண ஆளுநர் என்.வேதநாயகன் தலைமையிலான விசேட குழுவினர் அபிவிருத்தி நடவடிக்கைகள் குறித்து ஆராய்வதற்காக இன்றைய தினம் புதன்கிழமை (8) காலை விஜயம் செய்தார்.

இதன்போது வைத்தியசாலையில் புனரமைக்கப்பட்ட வைத்திய பரிசோதனை நிலையங்கள் திறந்து வைக்கப்பட்டதை தொடர்ந்து விசேட கூட்டம் நடைபெற்றது.

மன்னார் மாவட்ட பொது வைத்தியசாலை அபிவிருத்திக் குழு பிரதிநிதிகளும் இந்த நிகழ்வில் கலந்துகொண்டிருந்தனர்.

மேலும், மன்னார் மாவட்ட அரசாங்க அதிபர் க.கனகேஸ்வரன், மன்னார் பொது வைத்தியசாலை வைத்திய அத்தியட்சகர், உதவி பிராந்திய சேவைகள் பணிப்பாளர் ஆகியோரும் இதில்  கலந்துகொண்டதோடு, வட மாகாண ஆளுநருடன் வட மாகாண பிரதம செயலாளர், வட மாகாண சுகாதார அமைச்சின் செயலாளர், வட மாகாண சுகாதார சேவைகள் பணிப்பாளர், வட மாகாண கட்டடங்கள் திணைக்களத்தின் பணிப்பாளர்  ஆகியோர் வருகை தந்திருந்தனர்.

இதன்போது வைத்தியசாலையில் உள்ள பல்வேறு குறைபாடுகள் குறித்து மன்னார் மாவட்ட பொது வைத்தியசாலை அபிவிருத்திக் குழு உறுப்பினர்களால் ஆளுநரின் கவனத்திற்கு கொண்டுசெல்லப்பட்டது.

குறிப்பாக, வைத்தியசாலையின் தேவைகள், வைத்தியசாலையில் உள்ள அதிகமான கட்டடங்கள் பழமை வாய்ந்த கட்டடங்களாக உள்ளமையினால் அவற்றை மாற்றி அமைத்தல்,  நவீன வசதிகளை ஏற்படுத்துதல் உள்ளிட்ட விடயங்கள் குறித்து ஆராயப்பட்டன.

மேலும், நோயாளிகள் எதிர்கொள்ளும் அசௌகரியங்கள், அதற்காக முன்னெடுக்கப்பட வேண்டிய நடவடிக்கைகள் குறித்தும் கலந்துரையாடப்பட்டது.

இந்திய அரசின் நிதி உதவியுடன் வைத்தியசாலையில் அமைக்கப்படவுள்ள கட்டடம் குறித்தும் ஆளுநர் வைத்தியசாலை நிர்வாகத்தினருடன் கலந்துரையாடினார்.

அத்துடன், மாகாண நிதியில் இருந்து திட்டம் ஒன்றை வகுத்து 2026ஆம் ஆண்டுக்கான நிதியில் இருந்து 3 மாடி கட்டடம் ஒன்றை அமைக்க நிதி ஒதுக்குவது தொடர்பாகவும் ஆராயப்பட்டது.

அடுத்த வருட நிதியில் இருந்து சீ.டி. ஸ்கேன் இயந்திரம் ஒன்றையும், மேலும் சில உபகரணங்களையும் கொள்வனவு செய்வது குறித்தும் பேசப்பட்டது.

வைத்தியர்களுக்கான விடுதி, வைத்தியசாலைக்கான ஆளணி உள்ளிட்ட சில பிரச்சினைகள் குறித்து அவ்வேளை ஆளுநரின் கவனத்திற்கு கொண்டுசெல்லப்பட்டது. அதனைத் தொடர்ந்து, மன்னார் மாவட்ட பொது வைத்தியசாலையில் உள்ள அனைத்து பிரச்சினைகளையும் நிவர்த்தி செய்ய நடவடிக்கை எடுப்போம் என்று வட மாகாண ஆளுநர்  தெரிவித்தார்.

அதற்கு பதிலளித்த ஆளுநர், காற்றாலை விடயம் பேசித் தீர்க்கப்பட வேண்டும். அதனால் ஏற்படக்கூடிய விளைவுகள் என்ன என்று கலந்துரையாடப்பட வேண்டும்.

எங்களுக்கு என்ன தேவைகள் உள்ளன என்பது குறித்து கலந்துரையாட முடியும். எனவே கலந்துரையாடல் மூலம் இப்பிரச்சினைக்கான முடிவை பெற்றுக்கொள்ள முடியும் என அவர் தெரிவித்தார்.