இலங்கை போக்குவரத்து சபை ஊழியர்கள் பணிப்பகிஷ்கரிப்பு

இலங்கை போக்குவரத்து சபையின் (SLTB) பல தொழிற்சங்கங்கள் நான்கு கோரிக்கைகளை முன்வைத்து நேற்று (27) நள்ளிரவு முதல் பணிப்பகிஷ்கரிப்பு நடவடிக்கையை ஆரம்பித்துள்ளன.

இலங்கை போக்குவரத்து சபை மற்றும் தனியார் பஸ்கள் இரண்டிற்கும் ஒருங்கிணைந்த பஸ் நேர அட்டவணையை அமுல்படுத்த தேசிய போக்குவரத்து ஆணைக்குழு (NTC) எடுத்த தீர்மானத்துக்கு எதிர்ப்பு தெரிவித்தும், மேலும் பல கோரிக்கைகளுக்கு எதிர்ப்பு தெரிவித்தும் இந்த பணிப்பகிஷ்கரிப்பு ஆரம்பிக்கப்பட்டதாக இலங்கை போக்குவரத்து சபையின் 'சமகி சேவை சங்கமய'வின் தலைவர் நிரோஷன் சம்பத் பிரேமரத்ன தெரிவித்தார்.

அறிமுகப்படுத்தப்பட்ட ஒருங்கிணைந்த நேர அட்டவணையில் பல சிக்கல்கள் இருப்பதாக இலங்கை தனியார் பஸ் சங்கத்தின் தலைவர் கெமுனு விஜேரத்னவும் தெரிவித்தார்.

இருப்பினும், தேசிய போக்குவரத்து ஆணைக்குழு  தலைவர் பொறியாளர் பி.ஏ. சந்திரபால பதிலளித்து, சம்பந்தப்பட்ட அனைத்து தரப்பினரின் கருத்துக்களையும் கருத்தில் கொண்ட பின்னரே ஒருங்கிணைந்த நேர அட்டவணை உருவாக்கப்பட்டது என தெரிவித்துள்ளார்.

இந்நிலையில், போக்குவரத்து மற்றும் நெடுஞ்சாலைகள் துணை அமைச்சர் பிரசன்ன குணசேன, தொழிற்சங்கங்களால் முன்வைக்கப்பட்ட பெரும்பாலான கோரிக்கைகள் ஏற்கனவே நிறைவேற்றப்பட்டுள்ளதால், பணிப்பகிஷ்கரிப்பு நியாயமற்றது எனத் தெரிவித்துள்ளார்.

பணிப்பகிஷ்கரிப்பு அறிவிக்கப்பட்ட போதிலும், நள்ளிரவில் இயக்கத் தொடங்கும் புறக்கோட்டை மத்திய பஸ் நிலையத்திலிருந்து பஸ்கள் வழக்கம் போல் தங்கள் சேவைகளைத் தொடர்ந்ததாக தெரிவித்துள்ளார்.

இன்று பஸ்கள் எந்தப் பிரச்சினையும் இல்லாமல் இயங்குவதை உறுதி செய்வதற்கான ஏற்பாடுகள் செய்யப்பட்டுள்ளதாக இலங்கை போக்குவரத்து சபை சாரதி ஒருவர் தெரிவித்துள்ளார்.