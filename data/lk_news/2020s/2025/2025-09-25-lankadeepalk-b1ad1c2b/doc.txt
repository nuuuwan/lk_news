මැල්සිරිපුර අනතුරට මැතිසබයත් දුක්වෙයි

මැල්සිරිපුර පන්සියගම නා උයන ථේරවාද බෞද්ධ ආරණ්‍ය සේනාසනයේ සිදුවූ  හදිසි අනතුරින්  ස්වාමීන් වහන්සේලා  හත් නමක් අපවත් වීමේ සිද්ධිය සම්බන්ධයෙන් රජය සහ පාර්ලිමේන්තුව වෙනුවෙන් ශෝකය පළ කරන බව බුද්ධ ශාසන ආගමික සහ සංස්කෘතික කටයුතු අමාත්‍ය ආචාර්ය සුනිල් සෙනවි මහතා පාර්ලිමේන්තුවේදී අද  (25) පැවසීය

මේ සිද්ධියෙන් තවත් හය නමක් තුවාල ලබලා තියෙනවා. එයින් දෙනමක් දැඩි සත්කාරයෙ  ප්‍රතිකාර ලබනවා. අපවත් වී වදාළ ස්වාමීන් වහන්සේලා වෙනුවෙන් රජය  සහ පාර්ලිමේන්තුව වෙනුවෙන් ශෝකය පළ කර සිටිනවා. එම භික්ෂූන් වහන්සේලාගෙන් සිවු  දෙනකු ශ්‍රී ලංකාවේ භික්ෂූන් වහන්සේලා.

තුන්නමක් විදේශීය ස්වාමීන් වහන්සේලා. මල්වානේ ගම සමිද්ධි හිමි, නාවලපිටියේ උත්තරානන්ද හිමි, නුගේගොඩ විපස්සී හිමි, උඩවලවේ ශාන්ත සුමන හිමි   ලංකාවේ භික්ෂූන් වහන්සේලා සිව් දෙනා. ඒ වගේම රුමේනියානු ජාතික ධම්මරන්සි හිමි, රුසියාවේ ධම්මරක්ඛිත හිමි, ඉන්දියාවේ ධම්ම ගවේෂී හිමි විදේශීය භික්ෂූන් තිදෙනා.

මේ තොරතුර ලැබුණු වෙලාවෙ ඉඳලාම අපි මැදිහත්වීම් කළා. නියෝජ්‍ය ඇමති  ගමගෙදර දිසානායක ඒ ස්ථානයට පිටව ගියා. වයඹ ආණ්ඩුකාරතුමා වයඹ සෞඛ්‍ය ලේකම්තුමිය අදාල වෛද්‍යවරුන්  කඩිනම් මැදිහත්වීම් කරලා තියෙනවා.

විදේශීය භික්ෂූන් වහන්සේලාගේ අවසන් කටයුතු මේ රටේදීම කිරීමට ආරණ්‍ය සේනාසනයේ නායක හිමියන් ඉල්ලීමක් කරලා තියෙනවා.  දැන් ඒ අවශ්‍ය කටයුතු කෙරෙමින්  තිබෙනවා. ප්‍රතිකාර ලබන ස්වාමීන් වහන්සේලාට නිරෝගී  සුවය ප්‍රාර්ථනා කරනවා. අද රාත්‍රී ආදාහන කමිටුව රැස්වෙනවා. රජය මේ සම්බන්ධයෙන් ඉහළම මැදිහත්වීම කරනවා.

අපවත් වූ වදාළ ස්වාමීන් වහන්සේලා වෙනුවෙන් ශෝකය සංවේගය පළ කර සිටිනවා. අපිත්  ඒ ආරණ්‍ය සේනාසනයට ගොස් දාන මාන කටයුතු වලට සහභාගි වෙලා තියෙනවා. මේ සම්බන්ධයෙන් රජයේ මැදිහත්වීම අගය කොට සලකනවා. අපේත් අවශ්‍ය සහයෝගය  දෙනවා.