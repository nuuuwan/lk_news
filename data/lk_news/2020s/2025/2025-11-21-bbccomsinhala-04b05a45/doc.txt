විදෙස්ගත ශ්‍රමිකයින්ට මෙරටට භාණ්ඩ රැගෙන ඒමේදී බලාත්මක කර ඇති කොන්දේසි මෙන්න

විදෙස්ගත ශ්‍රමිකයින්ට මෙරටට භාණ්ඩ රැගෙන ඒමේදී බලාත්මක කර ඇති කොන්දේසි මෙන්න

පසුගිය දිනවලදී විදෙස්ගත ශ්‍රමිකයින්ට මෙරටට භාණ්ඩ රැගෙන ඒමේදී සහ භාණ්ඩ එවීමේදී යම් සීමා පනවා ඇති බවට පළවු සමාජ මාධ්‍ය සටහන් පිළිබඳ බොහෝ දෙනෙකුගේ අවධානය යොමුව ඇත.

නව ජනතා පෙරමුණ පක්ෂ නායක සුගීෂ්වර බණ්ඩාර ඉකුත් නොවැම්බර් මස 16 වැනිදා පැවති මාධ්‍ය හමුවකට එක්වෙමින් කියා සිටියේ වත්මන් රජය මෙවර අයවැයෙන් විදෙස්ගත ශ්‍රමිකයින්ගේ තීරු බදු පහසුකම් පුළුල් කිරීමට යෝජනා කරන බව පවසමින් ඔවුන්  මෙරටට රැගෙන එන, භාවිත කරන ලද රූපවාහිනී ,රෙදි සෝදන යන්ත්‍ර , ලීබඩු ඇතුළු ගෘහ උපකරණ ආදියට තහනමක් පනවා ඇති බවය.

විදෙස්ගත ශ්‍රමිකයින් සිය සේවය නිමවා මෙරටට පැමිණීමේදී ශ්‍රී ලංකා රේගුව මගින් එවැනි සිමා පැනවීමක් සිදුකර තිබේද?  බීබීසී සිංහල සේවය ඒ සම්බන්ධයෙන් කළ විමසීමේදී ශ්‍රී ලංකා රේගුවේ මාධ්‍ය ප්‍රකාශක රේගු අධ්‍යක්ෂ චන්දන පුංචිහේවා කියා සිටියේ නව සීමා පැනවීම් සිදුකර නොමැති වුවද, මීට පෙර ගැසට් කර තිබූ නීති නියමිත පරිදි ක්‍රියාත්මක කිරීම ආරම්භ කර ඇති බවය.

"ඒ තිබ්බ පෝස්ට් නම් එක අර්ධ සත්‍ය... අර්ධ බොරු එකක්. ඒ කියන්නේ අලුතෙන් කිසිම නීති පැනවීමක් කරලා නැහැ. ඉස්සර ඉඳලම තිබුණ නීති. විදෙස්ගතව ඉදලා එන අයට අරන් එන්න පුළුවන් භාණ්ඩ මොනවාද සහ ඒවායේ ප්‍රමාණ මොනවාද කියලා ගැසට් කරලා තියෙන්නේ. හැබැයි ඔය නීතිය අපි මේ වෙනකම් නූලටම ක්‍රියාත්මක කලේ නැහැ.''

ජාත්‍යන්තර ප්‍රේෂණ දිනය: දරුවන් වෙනුවෙන් දරුවන් අතහැර යන විදෙස් ශ්‍රමිකයින්ගේ මහන්සිය වතුරේ යයි ද?

''උදාහරණයක් විදිහට ගත්තම විදෙස්ගතව ඉදලා ලංකාවට එන කෙනෙකුට තමන්ගේ පෞද්ගලික පරිහරණය සඳහා ගමන් මල්ලේ අරන් එන්න පුළුවන් උපරිම ආහාර ද්‍රව්‍ය ප්‍රමාණය කිලෝග්‍රෑම් 25යි.''

''ඉස්සර මැදපෙරදිග ඉදලා එන අය ලංකාවට එද්දී සහල් කිලෝ 50ක ගෝනියක්, පරිප්පු කිලෝග්‍රෑම් 25ක් එහෙම අරන් ආපු අවස්ථා තියෙනවා. අපි එයාලට ලැබෙන එලවුන්ස් එක බලලා අපි භාණ්ඩ නිදහස් කරන්න අවශ්‍ය කටයුතු සලසලා දුන්නා.''

''සාමාන්‍යයෙන් අවුරුද්දකට වඩා කාලයක් එක දිගට රට ඉන්න කෙනෙක්ට තීරුබදු රහිත දීමනාවක් විදිහට ලැබෙන්නේ ඩොලර් 1,000ක්. ඒ කියන්නේ රුපියල් ලක්ෂ 03ක් වගේ මුදලක් තමයි හිමිවෙන්නේ." ඔහු පැවසුවේය.

නව නීතියක් නොවූවද විදෙස්ගත ශ්‍රී ලාංකිකයින් කුරියර් සේවා හරහා ශ්‍රී ලංකාවට භාණ්ඩ එවීමේදී එලෙස එවන භාණ්ඩ අසුරා ඇති පෙට්ටිය තුළට එහි ඇති භාණ්ඩ වර්ග පිළිබඳ සම්පුර්ණ ලැයිස්තුවක් දමා තිබිය යුතු බවට උපදෙස් නිකුත් කර ඇති බව රේගු මාධ්‍ය ප්‍රකාශකවරයා පැවසුවේය. එම උපදෙස් මාලාව නොවැම්බර් මස 01 වැනිදා සිට ක්‍රියාත්මක බව ද ඔහු සඳහන් කළේය.

"විදෙස් රටවල ඉඳලා ලංකාවට භාණ්ඩ එවන්න භාරගන්න කුරීයර් සේවාවන් වලට අපි දැනුම් දීමක් කරලා තියෙනවා එයාලා බඩු භාර ගනිද්දී ඒ භාර ගන්න භාණ්ඩ ලැයිස්තු දෙකක් අර ගන්න කියලා. ඒ ලැයිස්තු දෙකෙන් එකක් ලංකාවට එවන භාණ්ඩ තියෙන පෙට්ටියට දාන්න තියන්න ඕන. අනිත් ලැයිස්තුව කුරියර් සේවාව එවන අනෙක් ලියවිලි එක්ක අපිට එවන්න ඕන. එතකොට ලංකාවේදී මේ භාණ්ඩ ක්ලීයර් කර ගද්දි ඩික්ලෙයාර් කරන්න ඕන.''

''එතකොට සමහර වෙලාවට ලංකාවට එවන භාණ්ඩ අස්ථාන ගතවුණා කියලා චෝදනා එහෙමත් එල්ල කරනවා ක්ලීයර් කරන්න යද්දී. මේක නොවැම්බර් මාසයේ 01 වෙනිදා ඉඳලා ක්‍රියාත්මක වනවා." රේගු මාධ්‍ය ප්‍රකාශකවරයා පැහැදිලි කළේය.

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

විදෙස්ගත ශ්‍රමිකයින් මෙරටට පැමිණීමේදී රැගෙන ඒමට තහනම් කර ඇති භාණ්ඩ සහ විවිධ සීමාවන් පනවා ඇති භාණ්ඩ මොනවාද යන්න සම්බන්ධයෙන් ද රේගු මාධ්‍ය ප්‍රකාශක රේගු අධ්‍යක්ෂ චන්දන පුංචිහේවා මෙහිදී කරුණු පැහැදිලි කළේය.

"ඒ ගැසට් එකේ සඳහන් කරලා තියෙනවා පිටරට ඉඳලා ලංකාවට ගේන්න බැරි භාණ්ඩ ගැන. ඒවානම් හරි ටික ප්‍රමාණයක් තියෙන්නේ. ගොඩක් අය ඉලෙක්ට්‍රොනික් භාණ්ඩ අරන් එන්නේ. පිටරට ඉඳලා වායු සමීකරණ අරන් එන්න බැහැ. පිඟන් සෝදන යන්ත්‍ර වගේ භාණ්ඩ කිහිපයක් තියෙනවා ඒ අතර.''

''ඊළඟට තව නීති රීති තියෙනවා. පාවිච්චි කරපු ශීතකරණ එහෙම ගේනවානම් ඒකෙ තියෙන ගෑස් එක ගැන ප්‍රශ්නයක් තියෙනවා. අනුමත මාදිලි විතරයි ගේන්න පුළුවන්. අනිත් ඒවා ගේන්න බැහැ.''

''ඒ වගේම රූපවාහිනී එහෙම අරන් එනකොට පරණ කාලේ තිබ්බ CRT TV අඟල් 29ට වැඩි ඒවා ගේන්න තහනම්. ඒ වගේම LCD, LED සහ ප්ලාස්මා වර්ගවල අඟල් 55 වර්ගයේ රූපවාහිනි යන්ත්‍ර ගේන්න තහනම්. ඔය වගේ ගේන්න බැරි ඒවා ටිකක් තියෙනවා. මීට අමතරව ආනයන අපනයන පාලකගේ බලපත්‍රයට යටත්ව අරන් එන්න පුළුවන් භාණ්ඩ වර්ග තියෙනවා. ඒවා අරන් එන්න පුළුවන් බලපත්‍රය තියෙනවනම්." රේගු මාධ්‍ය ප්‍රකාශකවරයා පැවසුවේය.

මේ අතර බීබීසී සිංහල සේවය වෙත අදහස් දැක්වු විදෙස්ගතව සේවය කරන ලාංකිකයින් පිරිසක් පැවසුවේ තමන්ගේ සේවා කාලය නිමවා නැවත පැමිණීමේදී ලබා දෙන තීරුබදු සහන දීමනාව ඉහළ දැමීමට රජය අවධානය යොමු කරන්නේනම් එය ඉතා වටිනා තීරණයක් වනු ඇති බවයි.

දෝහා හි පෞද්ගලික ආයතනයක සේවය කරන තුෂාර ජයන්ත බීබීසී සිංහල සේවය වෙත කියා සිටියේ වසර දෙකක කාලයක් සේවය කර නැවත ශ්‍රී ලංකාවට පැමිණීමේදී තමන්ට හිමිවන තීරුබදු සහන දීමනාව කිසිසේත්ම ප්‍රමාණවත් නොවන බවය.

ශ්‍රී ලංකා රේගුවේ මාධ්‍ය ප්‍රකාශක රේගු අධ්‍යක්ෂ චන්දන පුංචිහේවා කියා සිටියේ මේ වන විට විදෙස්ගත ශ්‍රමිකයින් සඳහා ලබා දෙන තීරුබදු සහන දීමනාව වෙනස් කිරීම සම්බන්ධයෙන් අවධානය යොමු වී ඇති බවත්, ඒ පිළිබඳව මෙතෙක් අවසන් තීරණයක් ගෙන නොමැති බවය.

Happy Hormones: ඔබේ සතුටට, දුකට බලපාන 'සතුටු හෝමෝන' වැඩි කර ගන්නේ කොහොම ද?

චෝදනාවට ලක්වූ විශ්ව රූ රැජිණ තරගාවලියෙන් විනිසුරුවන් දෙදෙනෙක් ඉවත් වෙති: තරගය දූෂිත බවට විනිසුරුවරයෙකුගෙන් චෝදනා

ගුණරත්න වන්නිනායක සමථ වෙන්න බැහැ කියයි: කොස්තාපල්වරයා සහ නීතිඥවරයා ගැන අධිකරණයේදී හෙළිවූ කරුණු

නාමල් රාජපක්ෂගේ නීති උපාධිය: අලුතින් හෙළි වී ඇති කරුණු මොනවා ද?