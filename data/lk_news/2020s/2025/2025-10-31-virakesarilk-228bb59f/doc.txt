மெஸன்ஜர் - திரைப்பட விமர்சனம்

நடிகர்கள் : ஸ்ரீ‌ராம் கார்த்திக், மனீஷா ஜஸ்னானி, பாத்திமா நஹும், லிவிங்ஸ்டன், ஜீவா ரவி, கூல் சுரேஷ், பிரசாந்த், பிரியதர்ஷினி ராஜ்குமார் மற்றும் பலர்.

ஃபேண்டஸியான காதல் கதை என இந்தப் படத்தை படக்குழுவினர் வெளியீட்டிற்கு முன்னர் விளம்பரப்படுத்தினர். இருப்பினும் ஆர்வம் ஏதும் இல்லாமல் பட மாளிகைக்கு சென்ற ரசிகர்களுக்கு படக்குழுவினர் எம்மாதிரியான அனுபவத்தை வழங்கினார்கள் என்பதை தொடர்ந்து காண்போம்.

தனியார் நிறுவனம் ஒன்றில் பணியாற்றும் நாயகன் சக்தி வேலன் ( ஸ்ரீராம் கார்த்திக்) சக பெண் பணியாளரான தீப்தி( மனிஷா ஜஸ்னானி) யை காதலிக்கிறார். ஆனால் தீப்தி இவருடைய காதலை புறக்கணித்துவிட்டு, வேறு ஒருவரை திருமணம் செய்து கொள்கிறார். இதனால் விரத்தியின் உச்சத்திற்கு சென்ற சக்திவேலன் தற்கொலை முயற்சியில் ஈடுபடுகிறார். இந்த தருணத்தில் அவருடைய சமூக ஊடக பக்கத்திற்கு ஒரு குறுந்தகவல் வருகிறது. அதில் 'தற்கொலை செய்து கொள்ள வேண்டாம்.

உங்களை நேசிப்பவர்கள் இந்த பூமியில் இருப்பார்கள்' என இருக்கிறது. அந்த மனநிலையில் தற்கொலை முயற்சியை கைவிட்ட சக்தி வேலன், அந்த குறுஞ்செய்தியை அனுப்பியது யார்? என ஆராயத் தொடங்குகிறார். அந்த செய்தியை அனுப்பியது இரண்டு மாதங்களுக்கு முன்பு விபத்தில் இறந்த ஆனந்தி ( பாத்திமா நஹும்) என்ற பெண் என தெரிந்தவுடன் இன்னும் அதிர்ச்சி அடைகிறார்.‌ இறந்த நபர் எப்படி சமூக ஊடகத்தில் குறுஞ்செய்தியை அனுப்ப இயலும்? என யோசிக்கத் தொடங்கி.. இது தொடர்பான உண்மையை கண்டறிவதற்காக களம் இறங்குகிறார் சக்தி வேலன். அவர் தெரிந்து கொண்ட உண்மை என்ன? அதன் பிறகு தன் வாழ்க்கையை எப்படி அமைத்துக் கொண்டார்?  என்பதுதான் இப்படத்தின் கதை.

'மூன்றாம் பிறை', 'காதல் கோட்டை', 'சொல்லாமலே'  என காதலைப் பற்றி வித்தியாசமான கோணங்களில் ஏராளமான திரைப்படங்கள் வெளியாகி வெற்றி பெற்றிருக்கிறது. அந்த வகையில் தன்னை சமூக வலைதளங்கள் மூலமாக பார்த்து ரசித்து நேசித்த உடலற்ற ஆன்மாவை.. நாயகன் சக்திவேலன் காதலிக்க தொடங்குகிறார்.  இதனால் சமூகத்தில் ஏற்படும் சிக்கலும், உறவுகளில் ஏற்படும் விபரீதங்களும் தான் இப்படத்தின் திரைக்கதை.  கற்பனையான கதை என்றாலும் அதில் சுவாரசியமான அம்சங்களை இடம்பெறச் செய்து உச்சகட்ட காட்சி வரை ரசிகர்களை அழைத்துச் செல்வதில் அறிமுக இயக்குநர் வெற்றி பெற்றிருக்கிறார் என்று கூறலாம்.

உச்சகட்ட காட்சியில் நாயகன் சக்திவேலன் - மறைந்த தன் காதலி ஆனந்தியின் மூலமாக குழந்தை பெற்றுக் கொள்வதில் தொழில்நுட்ப ரீதியான உரையாடல்களை கூடுதலான சிரத்தையுடன் இடம்பெறச் செய்திருந்தால்... நிச்சயமாக படைப்பு ரீதியான வெற்றியைப் பெற்றிருக்கும்.

சக்திவேலன் கதாபாத்திரத்தில் நடிகர் ஸ்ரீ ராம் கார்த்திக் தன் முழுமையான அர்ப்பணிப்புடன் கூடிய நடிப்புத் திறனை வெளிப்படுத்தி ரசிகர்களை எளிதாக கவர்கிறார். கதையின் மைய அழுத்தத்தை அனாயசமாக தன் தோளில் சுமந்து இயக்குநரின் கற்பனையை ரசிகர்களுக்கு அழகாக கடத்துகிறார்.

நாயகிகளாக நடித்திருக்கும் மனிஷா ஜஸ்னானி மற்றும் பாத்திமா நஹும் தங்களது கதாபாத்திரத்தை உணர்ந்து நடித்திருக்கிறார்கள். இதில் மனிஷா ஜஸ்னானி இரண்டாம் பாதியில் ரசிகர்களுக்கு இளமையான காட்சிகளில் நடித்து ஆறுதல் அளிக்கிறார்.

காவல்துறை அதிகாரியான லிவிங்ஸ்டன்-  சக்தி வேலின் தாயார் பிரியதர்ஷினி ராஜ்குமார் - ஆனந்தியின் தோழியாக நடித்திருக்கும் நடிகை வைஷாலி ரவிச்சந்திரன் - ஆகியோர் திரைக்கதைக்கு தங்களாலான பங்களிப்பை வழங்கி இருக்கிறார்கள்.

இயக்குநருக்கு ஒளிப்பதிவாளரும், இசையமைப்பாளரும் முழுமையான ஒத்துழைப்பை வழங்கி இருக்கிறார்கள். அதிலும் குறிப்பாக இசையமைப்பாளர் பின்னணி இசையில் தன் திறமையை வெளிப்படுத்தி கவனம் ஈர்க்கிறார்.

செயற்கை நுண்ணறிவு தொழில்நுட்பத்தை திரையில் காட்சிப்படுத்தி ரசிகர்களின் கண்களை விரியச் செய்து வியப்பில் ஆழ்த்துவதைப் போல்... உருவமற்ற உள்ளத்துடனான காதலை பார்வையாளர்களின் கற்பனைக்கு ஏற்ற வகையில் - ரசிக்கும் வகையில் உருவாக்கி இருப்பதால் மெசன்ஜரை பாராட்டலாம்.