தலவத்துகொடையில் போதைப்பொருளுடன் கைதானவர் தொடர்பில் வெளியான அதிர்ச்சி தகவல்!

தலங்கம பொலிஸாரினால் தலவத்துகொட பகுதியில் 12 கிராம் 200 மில்லிகிராம் ஐஸ் ரக போதைப் பொருட்களுடன், கடந்த செப்டம்பர் 29ஆம் திகதி கைது செய்யப்பட்ட சந்தேகநபர் பல துப்பாக்கிச் சூட்டு சம்பவங்கள் மற்றும் கொலை முயற்சிகளில் ஈடுபட்டுள்ளமை விசாரணைகளில் தெரியவந்துள்ளது.

சந்தேக நபரிடம் மேற்கொண்ட விசாரணைகளுக்கமைய, தற்போது வெளிநாடுகளில் தலைமறைவாகியிருக்கும் ஒழுங்கமைக்கப்பட்ட குற்றச்செயல்களில் ஈடுபடுவோருடன்; நெருங்கிய தொடர்புகளைக் கொண்டவர் என தெரியவந்துள்ளது.

குறித்த சந்தேக நபருக்கு எதிராக, மோதரை பகுதியில் துப்பாக்கிச் சூடு நடத்த முயற்சித்தமை, மோதரை மற்றும் கொள்ளுப்பிட்டி பொலிஸ் பிரிவுகளில் ஹெரோயின் போதைப்பொருள் வைத்திருந்தமை மற்றும் கடத்தல் ஆகிய குற்றச்சாட்டுகள் சுமத்தப்பட்டிருந்தன.

அதற்கமைய, சந்தேக நபர் கடுவளை நீதவான் நீதிமன்றத்தில் ஆஜர்படுத்தப்பட்டு விசாரணைகளுக்காக தடுப்புக்காவல் உத்தரவின் கீழ் 07 நாட்கள் விளக்கமறியலில் வைக்கப்பட்டார்.

தடுப்புக்காவல் உத்தரவின் கீழ் நடத்தப்பட்ட விசாரணைகளுக்கமைய , சந்தேக நபர் பல குற்றங்களில் ஈடுபட்டுள்ளமை தெரியவந்தது.

அதற்கமைய, 08.12.2024ஆம் திகதியன்று கம்பஹாவில் ஒருவரைச் சுட்டுக் கொலை செய்த குற்றத்தில் மோட்டார் சைக்கிள் ஓட்டுநராகச் செயல்பட்டுள்ளார் என்பது தெரியவந்துள்ளது.

அதேநேரம், 08.03.2025ஆம் திகதி மற்றும் 15.04.2025ஆம் திகதிகளில் கம்பஹா பொலிஸ் பிரிவில் இருவரைச் சுட்டுக் கொலை செய்ய முயற்சித்த குற்றத்தில் மோட்டார் சைக்கிள் ஓட்டுநராகச் செயல்பட்டுள்ளார்.

மேலும், 13.03.2025ஆம் திகதியன்று வெலிவேரிய பகுதியில் ஒருவரைச் சுட்டுக் கொலை செய்ய முயன்ற குற்றத்தில் மோட்டார் சைக்கிள் ஓட்டுநராகவும் செயல்பட்டுள்ளமை தெரியவந்துள்ளது.

குற்றங்களுக்கு சந்தேக நபர் பயன்படுத்தியதாக சந்தேகிக்கப்படும் போலி இலக்க தகடுகள் கொண்ட மோட்டார் சைக்கிளும் பறிமுதல் செய்யப்பட்டுள்ளது.

குறித்த சந்தேக நபர் நேற்று திங்கட்கிழமை(06) கடுவளை நீதவான் நீதிமன்றத்தில் ஆஜர்படுத்தப்பட்ட நிலையில், எதிர்வரும் 21ஆம் திகதி வரை விளக்கமறியலில் வைக்கப்பட்டார்.