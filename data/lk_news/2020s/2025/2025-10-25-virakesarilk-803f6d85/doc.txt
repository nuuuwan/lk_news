சுட்டுப் படுகொலை செய்யப்பட்ட வெலிகம பிரதேச சபை தலைவரின் பாதுகாப்பு கோரிய கடிதம்: பொலிஸ் ஊடகப் பிரிவு அறிக்கை

வெலிகம பிரதேச சபைத் தலைவர் பாதுகாப்பு கோரி ஊடகங்களில் பரவி வரும் கடிதம் தொடர்பாக பொலிஸ் ஊடகப்பிரிவு அறிக்கையொன்றை வெளியிட்டுள்ளது.

வெலிகம பிரதேச சபையின் தலைவர் லசந்த விக்ரமசேகர, கடந்த 22ஆம் திகதி பிரதேச சபையின் உத்தியோகபூர்வ அறையில் அடையாளந்தெரியாத நபரால் சுட்டுக் கொல்லப்பட்டார்.

உயிரிழந்தவருக்கு தேவையான பாதுகாப்பு வழங்கக் கோரி, பொலிஸ்மா அதிபருக்கு அனுப்பப்பட்ட ஒரு கடிதம், அவரது உயிருக்கு அச்சுறுத்தல்கள் வந்துள்ளதாகக் கூறி, தற்போது முக்கிய ஊடகங்கள் மற்றும் சமூக ஊடகங்களில் பரவி வருகிறது.

வெலிகம பிரதேச சபையின் தலைவர் லசந்த விக்ரமசேகர, பாதுகாப்பு வழங்குமாறு கோரி கடந்த செப்டம்பர் 6ஆம் திகதியன்று பொலிஸ்மா அதிபருக்கு கடிதம் அனுப்பியுள்ளார்.

மேலும் அந்தக் கடிதம் தொடர்பில், நடவடிக்கை எடுக்குமாறு பொலிஸ்மா அதிபர் தென் மாகாண சிரேஸ்ட பிரதிப் பொலிஸ்மா அதிபருக்கு கடந்த செப்டம்பர் 12ஆம் திகதி உத்தரவிட்டுள்ளார்.

அதற்கமைய, தென் மாகாண சிரேஸ்ட பிரதிப் பொலிஸ்மா அதிபர், மேற்படி கடிதத்தை மாத்தறை - ஹம்பாந்தோட்டை மாவட்ட பிரதிப் பொலிஸ் மா அதிபருக்கு அனுப்பி, மேலதிக நடவடிக்கை எடுக்குமாறும், தலைமையக பொலிஸ் பரிசோதகர் வெலிகம மற்றும் பொலிஸ் நிலைய பொறுப்பதிகாரி மிதிகம ஆகியோருக்கு அறிவித்துள்ளதாகவும் குறித்த அறிக்கையில் தெரிவிக்கப்பட்டுள்ளது.