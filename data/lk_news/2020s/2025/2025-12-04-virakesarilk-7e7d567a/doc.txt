பாகிஸ்தான் குண்டுவெடிப்பில் 3 பொலிஸ் அதிகாரிகள் பலி ; இருவர் படுகாயம்

பாகிஸ்தானில் கைபர் பக்துவா மாகாணத்தில் டிரா இஸ்மாயில் கான் நகரருகில் வீதியோரம் பதுக்கிவைக்கப்பட்டிருந்த குண்டு வெடித்ததில் பொலிஸ் அதிகாரிகள் 3 பேர் உயிரிழந்ததோடு 2 பொலிஸார் படுகாயமடைந்ததாக அந்நாட்டு அதிகாரிகள் தெரிவித்துள்ளனர்.

இந்த குண்டு வெடிப்பு தாக்குதலை தெஹ்ரிக் இ தலிபான் பயங்கரவாத அமைப்பு நடத்தியிருக்கலாம் என அந்நாட்டு பாதுகாப்பு அதிகாரிகள் சந்தேகம் தெரிவிக்கின்றனர்.

பாகிஸ்தானில் ஆப்கானிஸ்தான் எல்லையில் தெஹ்ரிக் இ தலிபான் பயங்கரவாத அமைப்பு செயற்பட்டு வருகிறது. இது ஆப்கானிஸ்தானில் செயற்பட்டு வரும் தலிபான்களின் கிளை அமைப்பாகும். இந்த அமைப்புகள் அடிக்கடி பாகிஸ்தானில் பாதுகாப்புப்படையினர் மற்றும் பொதுமக்களை நோக்கி தாக்குதல் நடத்தி வருகின்றன. இந்நிலையிலேயே நேற்று புதன்கிழமை (3) இந்த குண்டுவெடிப்பு பாகிஸ்தானில் இடம்பெற்றுள்ளது.