தெற்கு கடற்பரப்பில் கைப்பற்றப்பட்ட ஆழ்கடல் மீன்பிடி படகிலிருந்து 53 கிலோ கிராம் ஹெரோயின் மீட்பு; ஐந்து சந்தேகநபர்கள் கைது

தெற்கு கடற்பரப்பில் 16 ஆம் திகதி கைப்பற்றப்பட்ட மற்றொரு ஆழ்கடல் மீன்பிடி படகிலிருந்து 53 கிலோ கிராம் ஹெரோயின் கடற்படை அதிகாரிகளால் மீட்கப்பட்டுள்ளது.

தெற்கு கடற்பரப்பில் வைத்து அண்மையில் கடற்படையினரால் கைது செய்யப்பட்ட ஆழ்கடல் மீன்பிடி படகு வெள்ளிக்கிழமை (17) காலி  துறைமுகத்துக்கு கொண்டுவரப்பட்டது. இதன்போது மீன்பிடி படகிலிருந்து 53 கிலோ கிராம் ஹெரோயின் அதிகாரிகளால் மீட்கப்பட்டுள்ளது. கடற்படையினருக்கு கிடைத்த இரகசிய தகவலுக்கமைய தெற்கு ஆழ்கடலில் முன்னெடுத்திருந்த விசேட சுற்றிவளைப்பு நடவடிக்கையின் போதே குறித்த படகு கைப்பற்றப்பட்டுள்ளது.

சந்தேகத்திற்கிடமான பொதிகளில் பொதியிடப்பட்டிருந்த நிலையில் மேற்படி போதைப்பொருள் கைப்பற்றப்பட்டிருந்தது. இதன்போது ஆழ்கடல் மீன்பிடி படகில் போதைப்பொருள் கடத்தலில் ஈடுபட்டிருந்த சந்தேகநபர்கள் ஐவர் கடற்படையினரால் கைது செய்யப்பட்டுள்ளனர். சயுரு ஜய என்னும் குறித்த ஆழ்கடல் மீன்பிடி படகு மற்றும் கைதான சந்தேக நபர்கள் ஐவரும் நேற்று காலை  11.00 மணியளவில் தெற்கு கடற்படை முகாமுக்கு அழைத்துவரப்பட்டனர்.

கரைக்கு  கொண்டுவரப்பட்ட சந்தேகத்துக்குறிய பொதிகளை சோதனையிட்ட போதைப்பொருள் ஒழிப்பு பணியக அதிகாரிகள் அவற்றினுள் 53 கிலோ கிராம் ஹெரோயின் போதைப்பொருள் இருந்தமையை உறுதிப்படுத்தியுள்ளனர். மேலும் சந்தேகநபர்களிடமிருந்து செய்மதியூடாக இயங்கக் கூடிய தொலைபேசி ஒன்றும் அதிகாரிகளால் பறிமுதல் செய்யப்பட்டுள்ளது. சம்பவம் தொடர்பில் மேலதிக சட்ட நடவடிக்கைகளுக்காக ஆழ்கடல் மீன்பிடி படகை செலுத்தியவர் உள்ளிட்ட ஐந்து சந்தேகநபர்கள் காலி பொலிஸாரிடம் ஒப்படைக்கப்பட்டுள்ளனர்.