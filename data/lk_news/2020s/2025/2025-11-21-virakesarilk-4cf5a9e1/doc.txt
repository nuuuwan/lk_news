2026இல் தரமான நெல்லை 120 ரூபாவுக்கும் பெரிய வெங்காயத்தை 150 ரூபாவுக்கும்  கொள்வனவு செய்ய அரசு தீர்மானம் - பிரதி வர்த்தக அமைச்சர்

அரசாங்கம் தரமான நெல்லை 120 ரூபாவுக்கு கொள்வனவு செய்வதுடன் தரமான பெரிய வெங்காயத்தை அடுத்த வருடத்தில் 150 ரூபா வரை கொள்வனவு செய்ய  தீர்மானித்துள்ளது என பிரதி வர்த்தக அமைச்சர் ஆர்.எம்.ஜயவர்தன தெரிவித்தார்.

பாராளுமன்றத்தில் வெள்ளிக்கிழமை (21) எதிர்க்கட்சித் தலைவர் சஜித் பிரேமதாச விவசாயிகள் எதிர்நோக்கும் நெருக்கடிகள் தொடர்பில் எழுப்பிய கேள்விக்குப் பதிலளிக்கும் போதே இவ்வாறு தெரிவித்தார்.

எதிர்க்கட்சித் தலைவர் விவசாயிகளின் கஷ்டங்கள் தொடர்பில் தெரிவிக்கின்றார். ஆனால் அவர்களது ஆட்சிக் காலத்தில் விவசாயிகள் மிகவும் நெருக்கடியான நிலையில் இருந்தபோது எதையும் செய்யாத எதிர்க்கட்சித் தலைவரே தற்போது விவசாயிகள் தொடர்பில் குரல் எழுப்புகிறார். 120 ரூபாவுக்கு நாம் நெல்கொள்வனவு செய்கின்றோம்.

அவர்களது காலத்தில் மூடப்பட்ட அனைத்து சதொச களஞ்சிய சாலைகளையும் நாம் திறந்துள்ளோம். அவற்றை நாம் மீண்டும் புனரமைத்துள்ளோம். 50 லட்சம் மெட்ரிக் தொன் நெல்லை நாம் கொள்வனவு செய்துள்ளோம்.

2019ஆம் ஆண்டு ஆரம்பிக்கப்பட்டு அவர்களால் கைவிடப்பட்ட குளிரூட்டிய களஞ்சியசாலைகளை நாம் மீண்டும் உருவாக்குவதற்கு இந்த வரவு செலவு திட்டத்தில் நிதி ஒதுக்கியுள்ளோம்.

சிறந்த தரமுடைய உருளைக்கிழங்கு, வெங்காயம் போன்றவற்றை நாம் கொள்வனவு செய்கின்றோம். பெரிய வெங்காயம் ஒரு கிலோவுக்கான உற்பத்தி செலவு 90 ரூபாவாக குறிப்பிடப்பட்டுள்ள நிலையில் நாம் 130 ரூபாவுக்கு பெரிய வெங்காயத்தை கொள்வனவு செய்கின்றோம். தரமான வெங்காயம் எனில் அடுத்த வருடத்தில் 150 ரூபாவுக்கு கொள்வனவு செய்யவும் நாம் தயாராக உள்ளோம்.

விவசாயிகளின் கஷ்டங்களை உணர்ந்த அரசாங்கம் என்ற வகையில் அவர்கள் நன்மை பெறும் பல்வேறு செயற்றிட்டங்களை நடைமுறைப்படுத்த நடவடிக்கை எடுத்துள்ளோம் என்றார்.