கணேமுல்ல சஞ்சீவ கொலை: சந்தேக நபர்களுக்கு நீதிமன்றம் பிறப்பித்த உத்தரவு!

பாதாள உலகக்குழுவின் தலைவர் எனக் கூறப்படும் கணேமுல்ல சஞ்சீவவின் கொலை தொடர்பில், கைதுசெய்யப்பட்ட துப்பாக்கிதாரி உள்ளிட்ட சந்தேக நபர்களை எதிர்வரும் 5ஆம் திகதி வரை மீண்டும் விளக்கமறியலில் வைக்குமாறு கொழும்பு நீதவான் நீதிமன்றம் வெள்ளிக்கிழமை (21) உத்தரவிட்டுள்ளது.

இதன்போது, பூஸா சிறைச்சாலையில் தடுத்து வைக்கப்பட்டுள்ள சந்தேக நபர்கள், காணொளி அழைப்பு  மூலம் நீதிமன்றத்தில் ஆஜர்படுத்தப்பட்டனர்.

இந்த வழக்கின் போது, கொழும்பு குற்றத் தடுப்புப்பிரிவு அதிகாரிகள், இதுவரை நடத்தப்பட்ட விசாரணைகள் குறித்த அறிக்கையை நீதிமன்றத்தில் சமர்ப்பித்துள்ளனர்.

அதன்படி, தற்போது வேறொரு சம்பவம் தொடர்பில், விளக்கமறியலில் வைக்கப்பட்டுள்ள சுபுன் பிரதீப்குமார என்ற சந்தேக நபரின் பெயரை இந்த வழக்கில் 35வது சந்தேக நபராக சேர்க்க அனுமதிக்குமாறு கொழும்பு குற்றத் தடுப்புப்பிரிவின் அதிகாரி நீதிமன்றில் கோரியுள்ளார்.

இந்த கோரிக்கையை ஏற்றுக்கொண்ட நீதவான், சந்தேகநபரை மறுநாள் நீதிமன்றத்தில் ஆஜர்படுத்த சிறைச்சாலை அதிகாரிகளுக்கு உத்தரவிட்டுள்ளார்.

மேலும் விளக்கமளித்த கொழும்பு குற்றத் தடுப்புப்பிரிவு அதிகாரி, இந்த சம்பவம் தொடர்பாக தற்போது விளக்கமறியலில் வைக்கப்பட்டுள்ள இரண்டு சந்தேகநபர்களிடமிருந்து பெறப்பட்ட வாக்குமூலங்களின் அடிப்படையில் மேலும் விசாரணைகள் நடத்தப்படும் என குறிப்பிட்டுள்ளார்.

அதேநேரம், இந்த சம்பவம் தொடர்பாக தற்போது விளக்கமறியலில் வைக்கப்பட்டுள்ள மற்றொரு சந்தேகநபரிடமிருந்து வாக்குமூலங்களைப் பதிவு செய்ய அனுமதி வழங்குமாறும் அவர் நீதிமன்றத்தை கோரினார், மேலும் அந்த கோரிக்கைக்கு நீதவான் அனுமதி வழங்கியுள்ளார்.

மேலும் விளக்கமளித்த கொழும்பு குற்றத் தடுப்புப்பிரிவு அதிகாரி, இந்த சம்பவம் தொடர்பாக கைது செய்யப்பட்டு தற்போது குற்றப் புலனாய்வுத் திணைக்களத்தினரால் விசாரிக்கப்பட்டு வரும் கெஹெல்பத்தர பத்மே உள்ளிட்ட 3 சந்தேக நபர்களின் தடுப்புக்காவல் உத்தரவுகள் நீதிமன்றத்தில் சமர்ப்பிக்கப்பட்டுள்ளதாகத் தெரிவித்தார்.

அதன்படி, இந்த சம்பவம் தொடர்பான விசாரணைகளை நடத்தி முன்னேற்றம் குறித்து அறிக்கையளிக்கவும், அதுவரை சந்தேக நபர்களை விளக்கமறியலில் வைக்குமாறும் அவர் நீதிமன்றத்தைக் கோரினார்.

முன்வைக்கப்பட்ட உண்மைகளைக் கருத்திற்கொண்ட நீதவான், சந்தேக நபர்களை எதிர்வரும் டிசம்பர் மாதம் 5ஆம் திகதி வரை விளக்கமறியலில் வைக்க உத்தரவிட்டுள்ளார்.

அதற்கமைய, அன்றைய தினம்  விசாரணைகளின் முன்னேற்றம் குறித்து அறிக்கை சமர்ப்பிக்குமாறும் கொழும்பு குற்றத் தடுப்புப்பிரிவுக்கு கொழும்பு பிரதான நீதவான் உத்தரவிட்டுள்ளார்.