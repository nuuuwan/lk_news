பழம்பெரும் ஹிந்தி நடிகர் அஸ்ரானி காலமானார் : திரையுலகில் ஐம்பது ஆண்டுகாலப் பயணம் நிறைவு!

ஐந்து தசாப்தங்களுக்கும் மேலாக இந்தித் திரையுலகில் நீங்கா இடம் பிடித்த மூத்த நடிகரும், பிரபல நகைச்சுவை நடிகருமான கோவர்தன் அஸ்ரானி (Govardhan Asrani) தனது 84ஆவது வயதில் உடல்நலக்குறைவால் திங்கட்கிழமை (20) காலமானார்.

வயதுமூப்பினால் ஏற்பட்ட உடல்நலக் குறைபாடு காரணமாக ஐந்து நாட்களாக வைத்தியசாலையில் சிகிச்சை பெற்று வந்த அஸ்ரானி உயிரிழந்தார்.

ஜனவரி 1, 1940 அன்று ஜெய்ப்பூரில் ஒரு நடுத்தர சிந்தி குடும்பத்தில் பிறந்தவர் அஸ்ரானி. குடும்பத் தொழிலில் நாட்டம் இல்லாத அஸ்ரானி, ஜெய்ப்பூரில் உள்ள அனைத்திந்திய வானொலியில் (All India Radio) குரல் கலைஞராகப் பணிபுரிந்து தனது படிப்பை முடித்தார்.

1964ஆம் ஆண்டு புனேவில் உள்ள திரைப்படம் மற்றும் தொலைக்காட்சி பயிற்சி நிறுவனத்தில் (FTII) நடிப்பு பயின்ற அவர், 1967ஆம் ஆண்டு 'ஹரே காஞ்ச் கி சூடியான்' (Hare Kaanch Ki Choodiyan) என்ற இந்தித் திரைப்படத்தின் மூலம் திரையுலகில் அறிமுகமானார்.

அஸ்ரானியின் திரைப்படப் பயணத்தில், 1975ஆம் ஆண்டு வெளியான திரைப்படமான 'ஷோலே' (Sholay)இல் அவர் நடித்த 'ஜெயிலர்' கதாபாத்திரம் மறக்க முடியாத ஒன்றாகும். 'நாங்க ஆங்கிலேயர் காலத்து ஜெயிலர்' ('Hum angrezon ke zamane ke jailer hai') என்ற இவரது வசனம் மிகவும் பிரபலமானது.

புகழ்பெற்ற இயக்குநர்களான ஹ்ரிஷிகேஷ் முகர்ஜி, குல்சார், மற்றும் பி.ஆர். சோப்ரா ஆகியோரின் திரைப்படங்களில் பலதரப்பட்ட கதாபாத்திரங்களில் நடித்து அவர் பன்முகத் திறமையை வெளிப்படுத்தினார்.

மறைந்த நடிகர் ராஜேஷ் கன்னாவின் நெருங்கிய நண்பரான அஸ்ரானி, அவருடன் 1972ஆம் ஆண்டு வெளியான 'பவார்ச்சி' உட்பட சுமார் 25 திரைப்படங்களில் இணைந்து நடித்துள்ளார்.

2000ஆம் ஆண்டுக்குப் பிறகு, பிரியதர்ஷன் இயக்கிய 'ஹேரா ஃபேரி', 'சப் சப் கே', 'கரம் மசாலா' போன்ற நகைச்சுவைப் படங்களில் தனது தனித்துவமான முத்திரையைப் பதித்தார். கடைசியாக 2023ஆம் ஆண்டு வெளியான 'ட்ரீம் கேர்ள் 2' திரைப்படத்திலும் அவர் நடித்திருந்தார்.

நடிகை மஞ்சு பன்சால் என்பவரை அஸ்ரானி திருமணம் செய்துகொண்டார். இவர்களுக்கு நவீன் அஸ்ரானி என்ற ஒரு மகன் உள்ளார். நடிகர் மற்றும் இயக்குநராக ஐம்பது ஆண்டுகளுக்கு மேலாக இந்தித் திரையுலகில் அஸ்ரானியின் பங்களிப்பு குறிப்பிடத்தக்கது. அவரது மறைவு பொலிவுட் திரையுலகிற்கு ஒரு ஈடு செய்ய முடியாத இழப்பாகும்.