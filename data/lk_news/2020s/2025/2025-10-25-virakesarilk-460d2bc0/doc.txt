ஆசிய இளையோர் விளையாட்டு விழாவில் இலங்கையின் ஷானுக்க, துலஞ்சனவுக்கு வெண்கலப் பதக்கங்கள்

பஹ்ரெய்னில் நடைபெற்றுவரும் மூன்றாவது ஆசிய இளையோர் விளையாட்டு விழாவில் இலங்கை வீரர்கள் ஷானுக்க கொஸ்தாவும் சத்துர துலஞ்சனவும் வெண்கலப் பதக்கங்களை வென்றனர்.

இதற்கு அமைய 33ஆவது ஆசிய இளையோர் விளையாட்டு விழா மெய்வல்லுநர் போட்டிகளில் இலங்கைக்கு இதுவரை ஒரு தங்கப் பதக்கமும் 3 வெண்கலப் பதக்கங்களும் கிடைத்துள்ளன.

பஹ்ரெய்ன் தேசிய விளையாட்டரங்கில் இன்று நடைபெற்ற ஆண்களுக்கான 400 மீற்றர் ஓட்டப் போட்டியில் ஷானுக்க கொஸ்தா 3ஆம் இடத்தைப் பெற்று இலங்கைக்கான 3ஆவது பதக்கத்தை வென்றுகொடுத்தார்.

மாத்தறை ராகுல கல்லூரி மாணவனான ஷானுக்க கொஸ்தா அப் போட்டியை 47.72 செக்கன்களில் நிறைவு செய்து வெண்கலப் பதக்கத்தை வென்றெடுத்தார்.

அப் போட்டியில் சீன வீரர் ஜியா யெங் (46.57 செக்.) தங்கப் பதக்கத்தையும் ஐக்கிய அரபு இராச்சிய வீரர் சயீத் ஷொயெப் (47.18 செக்.) வெள்ளிப் பதக்கத்தை வென்றனர்.

இதேவேளை, ஆண்களுக்கான ஈட்டி எறிதல் போட்டியில் யட்டவத்த வீரபராக்ரம மகா வித்தியாலய வீரர் சத்துர துலஞ்சன வெண்கலப் பதக்கத்தை வென்றெடுத்தார்.

அவர் தனது மூன்றாவது முயற்சியில் 62.51 மீற்றர் தூரத்திற்கு ஈட்டியயை எறிந்து மூன்றாம் இடத்தைப் பெற்றார்.

இந்தப் போட்டியில் சீன வீரர் ஹுவைச்சு வூ (68.38 மீற்றர்) தங்கப் பதக்கத்தையும் சைனீஸ் தாய்ப்பே வீரர் பங் சுவான் கியூ (64.91 மீற்றர்) வெள்ளிப் பதக்கத்தையும் சுவீகரித்தனர்.

ஆண்களுக்கான 800 மீற்றர் ஓட்டப் போட்டிக்கான இரண்டாவது தகுதிகாண் சுற்றில் 3ஆம் இடத்தைப் பெற்ற இலங்கையின் நேதன் வில்லத்தர, நாளை நடைபெறவுள்ள இறுதிப் போட்டியில் பங்குபற்ற தகுதிபெற்றார்.

அவர் 800 மீற்றர் ஓட்டப் போட்டியை நிறைவு செய்ய எடுத்துக்கொண்ட நேரம் 1 நிமிடம், 58.08 செக்கன்களாகும்.

மொத்தம் 12 வீரர்கள் பங்குபற்றிய இரண்டு தகுதிகாண் சுற்றுகளைக் கொண்ட இப் போட்டியில் ஒட்டுமொத்த நிலையில் நேதன் வில்லத்தர மூன்றாம் இடத்தில் இருக்கிறார்.