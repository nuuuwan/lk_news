இலங்கை வானொலி முஸ்லிம் சேவைக்கு முழுநேர இயக்குநரை நியமியங்கள் : உதுமா லெப்பை எம்.பி கோரிக்கை

இலங்கை ஒலிபரப்பு கூட்டுத்தாபனத்தின் முஸ்லிம் சேவைக்கு  ஒரு முழுநேர இயக்குநரை நியமித்து, அதன் சேவைகளை மேலும் தரப்படுத்த வேண்டும். அதற்காக முஸ்லிம் நிபுணர்களைக் கொண்ட குழுவொன்றை நியமித்து நடவடிக்கை எடுக்க வேண்டுமென ஸ்ரீலங்கா முஸ்லிம் காங்கிரஸ் உறுப்பினர் உதுமா லெப்பை தெரிவித்தார்.

பாராளுமன்றத்தில் நேற்று  சனிக்கிழமை (22) இடம்பெற்ற   2026 ஆம் ஆண்டுக்கான வரவு - செலவுத் திட்டத்தில்   சுகாதாரம் மற்றும் வெகுசன ஊடக அமைச்சுக்கான நிதி ஒதுக்கீடுகள் மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

9 தசாப்தங்களுக்கும் மேலாக இலங்கை ஒலிபரப்புக் கூட்டுத்தாபனத்தின் முஸ்லிம் சேவை இலங்கை முஸ்லிம்களின் இஸ்லாமிய கலாசாரம்,இலக்கியம், வரலாறு,இசை,நாடகம்,கல்வி மற்றும் சமூக வாழ்க்கை தொடர்பான உள்ளடக்கத்தை அணுகும் ஒரே அர்ப்பணிப்பு தளமாக இருந்துவருகிறது.

எந்தவொரு தனியார் வானொலி நிலையமும் ஒப்பிடக்கூடிய தொடர்ச்சியான கலாசார ரீதியாக கவனம் செலுத்தும் சேவையை வழங்கவில்லை.  புனித ரமழான் காலத்தில் இடம்பெறும் நிகழ்ச்சி தொடர்பில் பல விமர்சனங்கள் தெரிவிக்கப்பட்டு வருகின்றன.

குறிப்பாக சஹர் போன்ற புனித தருணங்கள் மற்றும் தொழுகைக்கான அழைப்புக்கு முந்திய நிமிடங்கள் உட்பட 60-70 நிமிடங்கள் வரை நீண்ட நேரம் விளம்பரங்கள் ஒலிபரப்பப்பட்டுள்ளன அதனால். கருப்பொருள் பன்முகத்தன்மை இல்லாத தொடர்ச்சியான மத நிகழ்ச்சிகள் ஒலிபரப்பு நெறிமுறைகளை மீறுகின்றன.

அத்துடன் கேட்போரின் அனுபவத்தை சீர்குலைக்கின்றன என்ற கோரிக்கையினை மக்கள் முன்வைக்கின்றனர். மேலும் முஸ்லிம் சேவைக்கு ஒரு முழுநேர இயக்குநரை நியமிக்கவும் மூலோபாய திசையை மீட்டெடுப்பதற்கு கலாசார மற்றும் மொழியியல் புரிதலுடன் கூடிய அர்ப்பணிப்புள்ள, தகுதிவாய்ந்த இயக்குனர் அவசியம்.

சுயாதீன மதிப்பாய்வு மற்றும் தர உறுதிக் குழுவை நிறுவவும் 1953-1954 ஒலிபரப்பு ஆணையங்களைப் போலவே முஸ்லிம் சமூகத்தின் பிரதிநிதித்துவத்துடன் ஒரு குழுவை நியமிக்குமாறு கேட்டுக் கொள்கிறேன் என்றார்.