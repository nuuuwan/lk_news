வெலிகம பிரதேசசபை தவிசாளரின் கொலை அரசியல் பழிவாங்கலா? : ஐக்கிய மக்கள் சக்தி சந்தேகம்

வெலிகம பிரதேசசபை தவிசாளர் லசந்த விக்கிரமசேகர பதவியேற்ற அன்றைய தினமே அவருக்கு அச்சுறுத்தல் விடுக்கப்பட்டது. எனவே அவரது பாதுகாப்பை உறுதிப்படுத்துமாறு அரசாங்கத்திடம் பலமுறை வலியுறுத்தியிருக்கின்றோம். ஆனால் அதனை அரசாங்கம் கண்டு கொள்ளவில்லை. அந்த வகையில் இந்தக்    கொலை ஒரு அரசியல் பழிவாங்கலா என்ற சந்தேகம் எழுவதாக ஐக்கிய மக்கள் சக்தியின் பொதுச் செயலாளர் ரஞ்சித் மத்தும பண்டார கேள்வியெழுப்பினார்.

கொழும்பில் புதன்கிழமை (22) இடம்பெற்ற விசேட ஊடகவியலாளர் மாநாட்டிலேயே அவர் இதனைத் தெரிவித்தார். இது தொடர்பில் அவர் மேலும் குறிப்பிடுகையில்,

வெலிகம பிரதேசசபை தவிசாளர் சுட்டுக் கொல்லப்பட்டுள்ளார். தேசிய பாதுகாப்பு தொடர்பில் நாம் தொடர்ச்சியாக வலியுறுத்தி வந்த போதிலும், அரசாங்கம் அதனை கவனத்தில் கொள்ளவில்லை. குறிப்பாக வெலிகம பிரதேசசபை தவிசாளருக்கு உயிர் அச்சுறுத்தல் காணப்படுவதையும், அவரது பாதுகாப்பை உறுதிப்படுத்துமாறும் அரசாங்கத்திடம் தொடர்ந்தும் வலியுறுத்தினோம்.

ஜே.வி.பி.யின் செயற்பாடுகளாலேயே அரசியல்வாதிகளுக்கு பாதுகாப்பு தேவை ஏற்பட்டது. 1988, 1989களில் நாம் பாராளுமன்ற உறுப்பினர்களாக இருந்த போதும், எமக்கு பாதுகாப்பு தேவைப்பட்டது. அன்றைய ஆட்சி காலத்தில் எமக்கான பாதுகாப்புக்கள் வழங்கப்பட்டன. ஆனாலும் பாராளுமன்றத்தின் மீது கூட குண்டுத் தாக்குதல்கள் மேற்கொள்ளப்பட்டன. அதே நிலைமை மீண்டும் உருவெடுகின்றது.

தினந்தோறும் நாட்டில் வெ வ்வேறு பகுதிகளில் துப்பாக்கிச்சூடுகள் இடம்பெறுகின்றன. இதனால் பலர் கொல்லப்படுகின்றனர். வெலிகம பிரதேசசபை தவிசாளர் கொலையானது அரசியல் பழிவாங்கலா என்பதை முன்னெடுக்கப்படவுள்ள விசாரணைகளின் மூலமே தெரிந்து கொள்ள முடியும். மக்களின் வாக்குகளால் தெரிவு செய்யப்பட்ட ஒரு மக்கள் பிரதிநிதி அவரது அலுவலகத்துக்குள் சுட்டுக் கொல்லப்படுகின்றார் எனில் நாட்டில் பாதுகாப்பு எந்தளவுக்கு பலவீனமடைந்துள்ளது என்பது தெளிவாகிறது.

தவிசாளர் தெரிவுக்கான வாக்கெடுப்பின் போதும் அவருக்கு அச்சுறுத்தல் விடுக்கப்பட்டது. சில உறுப்பினர்கள் காணாமல் ஆக்கப்பட்டனர். இவ்வாறான பின்னணியிலேயே இவர் சுட்டுக் கொல்லப்பட்டுள்ளார். இந்த அரசாங்கத்தின் கீழ் இவ்வாண்டுக்குள் நூறுக்கும் மேற்பட்ட துப்பாக்கிச்சூட்டு சம்பவங்கள் பதிவாகியுள்ளன. 50க்கும் மேற்பட்டோர் கொல்லப்பட்டுள்ளனர். நாட்டின் தேசிய பாதுகாப்பு தொடர்பில் பாரிய பிரச்சினை ஏற்பட்டுள்ளது. இவர் தவிசாளராக பதவியேற்ற அன்றைய தினம் நூற்றுக்கணக்கானோர் வரவழைக்கப்பட்டு அங்கு அமைதியின்மை ஏற்பட்டது.

எனவே இதற்கு அரசாங்கம் பொறுப்பு கூற வேண்டும். நீதிமன்ற உத்தரவுகளைக் கூட நடைமுறைப்படுத்த வேண்டாம் என அரசியல்வாதிகள் உத்தரவிடும் நிலைமையை நாடு அடைந்துள்ளது. இவற்றுக்கு மத்தியில் பாராளுமன்ற உறுப்பினர்கள் உள்ளிட்ட அரசியல்வாதிகளது பாதுகாப்புக்கள் நீக்கப்பட்டுள்ளன. 1988, 1989களில் ஜே.வி.பி.யால் ஏற்படுத்தப்பட்ட கலவரத்தின் காரணமாகவே பாராளுமன்ற உறுப்பினர்களுக்கு பாதுகாப்பு வழங்கப்பட்டது. தற்போது அவர்களது ஆட்சியில் அந்த பாதுகாப்பு நீக்கப்பட்டுள்ளது. அரசாங்கத்தின் இந்த செயற்பாடுகளால் எதிர்க்கட்சியின் அரசியல்வாதிகள் பாரதூரமான பாதுகாப்பு பிரச்சினைகளை எதிர்கொண்டுள்ளனர் என்றார்.