நிகழ்நிலை பாதுகாப்பு சட்டம் தொடர்பில் அரசாங்கம் அமைதி : கயந்த விசனம்

சமூக ஊடக செயற்பாடுகளுக்கு பாதிப்பாக இருந்துவரும் நிகழ்நிலை பாதுகாப்பு சட்டத்தை இரத்துச்செய்வதாக அரசாங்கம் வாக்குறுயளித்திருந்தபோதும் தற்போது அதுதொடர்பில் எந்த வார்த்தையையும் பேசாமல் இருக்கிறது. எமது நாட்டில் ஊடகங்களுக்கு தாக்கம் செலுத்தும் அதிகமான சட்டங்கள் நாட்டின் ஊடக சுதந்திரத்தை உறுதிப்படுத்துவதற்கு பதிலாக, ஊடகங்களை வரையறுக்கவே அதிகம் பயன்படுத்தப்பட்டிருக்கிற தென எதிர்க்கட்சி பிரதமகொறடா கயந்த கருணாதிலக்க தெரிவித்தார்.

பாராளுமன்றத்தில் நேற்று  சனிக்கிழமை (22) இடம்பெற்ற   2026 ஆம் ஆண்டுக்கான வரவு - செலவுத் திட்டத்தில்   சுகாதாரம் மற்றும் வெகுசன ஊடக அமைச்சுக்கான நிதி ஒதுக்கீடுகள் மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

எமது நாட்டில் ஊடக சுதந்திரம் இன்னும் திருப்தியடையக்கூடியதாக இல்லை. குறிப்பாக சர்வதேச அமைப்பான தேச எல்லையற்ற ஊடகவியலாளர்கள் என்ற அமைப்பின் வருடாந்த அறிக்கைக்கு அமைய, 2025 உலக ஊடக சுதந்திர சுட்டெண்ணில் இலங்கை 189 நாடுகளில் 139ஆவது இடத்திலே இருக்கிறது.

ஊடக சுதந்திரத்தில் நாங்கள் இந்தளவு பின்தள்ளப்பட்டிருப்பதற்கு காரணம், அரச ஊடகங்கள் அரசாங்கத்தின் பிரசார இயந்திரமாக பயன்படுத்தப்பட்டிருப்பதாகும் என்றே நினைக்கிறேன். எமது நாட்டில் ஊடகங்களுக்கு தாக்கம் செலுத்தும் அதிகமான சட்டங்கள் நாட்டின் ஊடக சுதந்திரத்தை உறுதிப்படுத்துவதற்கு பதிலாக, ஊடகங்களை வரையறுக்கவே அதிகம் பயன்படுத்தப்பட்டிருக்கிறது. அதனை  அண்மையில் சர்வதேச சஞ்சிகை ஒன்று உறுதிப்படுத்தி இருந்தது.

மேலும் 2024இல் எமது நாடு நிகழ்நிலை பாதுகாப்பு சட்டத்தை அனுமதித்திருந்தது. அந்த சட்டமூலம் இணையத்தலம் மற்றும் சமூக ஊடகங்களுக்கு பாரியளவில் வரையறைகளை ஏற்படுத்தியதாக குற்றச்சாட்டு தெரிவிக்கப்பட்டு வந்தது. அதேபோன்று இந்த சட்டத்தை  பயன்படுத்திக்கொண்டு கடந்த வருடங்களிலும் கருத்துச் சுதந்திரத்துக்கு வரையறைகளை ஏற்படுத்த நடவடிக்கை எடுக்கப்பட்டிருந்தது.

இந்த சட்டத்தை இரத்துச்செய்வதாக இந்த அரசாங்கம் வாக்குறுதியளித்த போதும் தற்போது அதுதொடர்பில் ஒரு வார்த்தையும் பேசுவதில்லை. அதேநேரம் மிகவும் கவலைக்குரிய விடயம்தான், லைன் ஏசியா அமைப்பினால் கடந்த வருடம் மேற்கொள்ளப்பட்ட ஆய்வில், சமூக ஊடகங்களில் சிங்கள மொழியில் தகவல் பெறுபவர்களில் மூன்றில் இரண்டுபேர் போலி தகவல்களுக்கு ஏமாந்து இருப்பது வெளிப்பட்டுள்ளது.

இது நாட்டு மக்களுக்கு சரியான தகவல்களை பெறமுடியாத ஒரு நிலைமையை ஏற்படுத்தி இருக்கிறது. இது நாட்டின் ஜனநாயகத்துக்கும் பாரிய அச்சுறுத்தலாகும்.அதனால் இந்த நிலைமையில் இருந்து எமதுநாட்டு மக்களை பாதுகாத்துக்கொள்வதற்காக  ஊடக கல்வியில் எமது இளைஞர்கள் பிள்ளைகளை பலப்படுத்தும் வேலைத்திட்டம் ஒன்றை உடனடியாக ஆரம்பிக்க நடவடிக்கை எடுக்க வேண்டும்.

மேலும் நாட்டு மக்கள் சரியான தீர்மானங்களை எடுப்பதற்கு அவர்களுக்கு சரியான, பக்கச்சாற்பற்ற தகவல்கள் தேவையாகும். இந்த விடயத்தை சுயாதின மக்கள் சேவை ஊடக நிறுவனங்களுக்கே மேற்கொள்ள முடியும். அதற்காக அரச உரிமையுடைய ரூபவாஹினி கூட்டுத்தாபனம் மற்றும் இலங்கை ஒலிபரப்பு கூட்டுத்தானத்தை அரச கட்டுப்பாட்டில் இருந்து விடுவித்து, சுயாதீன ஊடக சேவையாக மாற்றயமைக்க முடியுமாக இருந்தால் அது மிகவும் பெறுமதியாகும் என்றார்.