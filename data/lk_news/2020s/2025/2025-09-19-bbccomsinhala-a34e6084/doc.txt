'රට වෙනස් කරන්න' ඔස්ට්‍රේලියාවේ සිට පැමිණි මහාචාර්ය සමන් සේනවීර ජාතික විද්‍යා පදනමේ සභාපති ධූරයෙන් ඉල්ලා අස්වූයේ ඇයි?

'රට වෙනස් කරන්න' ඔස්ට්‍රේලියාවේ සිට පැමිණි මහාචාර්ය සමන් සේනවීර ජාතික විද්‍යා පදනමේ සභාපති ධූරයෙන් ඉල්ලා අස්වූයේ ඇයි?

වත්මන් රජය යටතේ විවිධ තනතුරුවලට පත් කරන ලද කිහිප දෙනෙකු ම ඉල්ලා අස්වීමේ සිද්ධි රැසක් පසුගිය කාලය පුරා වාර්තා විය.

ඒ අතරට, අලුතින් ම එක්වූ නිලධාරියා වී ඇත්තේ, ජාතික විද්‍යා පදනමේ සභාපති, ජාතික නැනෝ තාක්ෂණ ආයතනයේ අධ්‍යක්ෂ, ජාතික නැනෝ තාක්ෂණ ආයතනයේ අන්තර්වාර ප්‍රධාන විධායක නිලධාරී ඇතුළු තනතුරු රැසක් දැරූ මහාචාර්ය සමන් සේනවීර යි.

ඔහු මේ සතිය මුලදී ඉල්ලා අස්වූ බව විද්‍යා හා තාක්ෂණ අමාත්‍යංශයේ මාධ්‍ය ලේකම්වරයා තහවුරු කළේ ය.

රජයේ තනතුරුවලින් ඉල්ලා අස්වීම සම්බන්ධයෙන් බීබීසී සිංහල සේවය මහාචාර්ය සමන් සේනවීරගෙන් අදහස් විමසූ අතර, ඔහු ප්‍රකාශ කළේ, දේශපාලනික අතපෙවීම් හේතුවෙන් තමන් ඉල්ලා අස්වූ බව ය.

"ඔස්ට්‍රේලියාවෙ ඉඳලා විශ්වවිද්‍යාල කිහිපයක ම වැඩ කරලා ලංකාවට ආවෙ මොනවා හරි රටට වැඩක් කරන්න කියලා. එහෙම මම වැඩ කරගෙන යනකොට මම දැක්කා ඒකට සහයෝගයකට වැඩිය, මගේ රාජකාරිමය වපසරිය ඇතුළෙ මගෙන් වෙන්න ඕන දේවල් මම දන්නෙ ම නැතුව මාව බයිපාස් කරල සිද්ධ වෙන්න ගත්තා. මට ලොකු සහයෝගයක් හම්බ වුණෙත් නෑ වැඩ කරගෙන යන්න."

"ජාතික නැනෝ තාක්ෂණ ආයතනයත් භාර ගත්තේ ඒක ලොකු පරිහානියකට යන වෙලාවක. ඉතින් ඒකයි ඔක්කොම කරගෙන යනකොට සහයෝගය හම්බ වුණේ නෑ. මට ආරංචියක් ආවා ඇමතිතුමා මාව මේකෙන් අයින් කරන්න ප්ලෑන් එකක් ගහනවා කියලා. ඉතින් මං තීරණය කළා ඇයි මං මේකෙ රැඳිල ඉන්නෙ කියලා. මං තීරණය කළා මේකෙන් අයින් වෙන්න."

ඔස්ට්‍රේලියාවේ වාසය කළ ඔහු ජාතික විද්‍යා පදනමේ සභාපතිත්වය භාර ගැනීමට පෙර ශ්‍රී ලංකාවට පැමිණ ඇත්තේ, මීට වසර එක හමාරකට පෙර ය.

"අවුරුදු එක හමාරකට කලින් ලංකාවට ආවෙ. ඇවිත් රුහුණු විශ්වවිද්‍යාලයේ වැඩ කළා. ඒත් එක්ක ම තමයි,  මට මේ තනතුර භාර ගන්න කියල කිව්වෙ. දන්නවනෙ ඉතින් ලංකාවට ආව ම හැරස්මන්ට් කියන එක තියෙනව නෙ. ඕවත් එක්ක මේක හරි තැනකට ගෙනියන්න පුළුවන් තත්ත්වයක් නැති වුණා. ඊට පස්සෙ තමයි මම අයින් වුණේ."

"මම මොනවත් නැතුව ආව නෙවෙයි නෙ. මිනිස්සුන්ට මේ රටට එන්න කියනවා. ඒත් යන්තම්වත් සහයක් නෑ රට ඇතුළෙ, අඩු ම ගාණෙ මිනිස්සු හරියට ජොබ් එකට සෙට් වෙන්නෙ නැත්නම් ඒ මිනිස්සු එක්ක කතා කරල පිළිවෙළකට දැනුම් දෙන්න ක්‍රමවේදයක් නෑ. මට හිතුණෙ මේ මිනිස්සු තාමත් ප්‍රාථමික මට්ටමක ඉන්නෙ කියලා. වෙන තැන්වල මං දන්නෙ නෑ, විද්‍යාව හා තාක්ෂණය පැත්තෙ නම් ඒ වගේ තත්ත්වයක් නෑ. අපි මේව හදාගෙන යන්න හදනකොට ඒකටත් වළ කපනවා නම් කරන්න දෙයක් නෑ," මහාචාර්යවරයා සඳහන් කළේ ය.

මහාචාර්ය සමන් සේනවීර පැවසුවේ, ඉදිරියේදී ශ්‍රී ලංකාවේ රැඳී සිටිමින් යම් සේවයක් කිරීමට අපේක්ෂා කරන බව ය.

"ආපහු ඉක්මනින් ඔස්ට්‍රේලියාවට යන්න හිතල නෑ. මට මෙහෙ තැන් කීපයක් ම කතා කරල තියෙනවා. ලංකාවේ ටික කාලයක් ඉන්නවා. ඔස්ට්‍රේලියාවෙත් වැඩ කරනවා. මම ඇත්තට ම ආසයි ලංකාවෙ ඉන්න. ඉතින් වෙන ලෙවල් එකකින් රට වෙනුවෙන් දෙයක් කරන්න අවස්ථාවක් ලැබුණොත් කරන්න පුළුවන්."

ඔස්ට්‍රේලියාවේ මෙල්බර්න් විශ්වවිද්‍යාලයේ සහ සදර්න් ක්වීන්ස්ලන්ඩ් විශ්වවිද්‍යාලයේ ජ්‍යෙෂ්ඨ කථිකාචාර්යවරයෙකු ලෙස සේවය කළ මහාචාර්ය සමන් සේනවීර ශ්‍රී ලංකාවට පැමිණ රජයේ ආයතන කිහිපයක තනතුරු භාර ගැනීමට බලපෑ හේතුව පැහැදිලි කළේ, මෙලෙසිනි.

"මම ආපහු ආවෙ මේ ආණ්ඩුවෙ පොඩි වෙනසක් තියෙනව. ඒකට පොඩි සපෝර්ට් එකක් දෙන්න ඕන කියලා. ඒ අදහසින් තමයි, රුහුණු විශ්වවිද්‍යාලයට ආවෙ. මම උපාධිය ගත්තෙත් එතනින්. එතකොට මගේ අදහස තිබුණෙ රටේ වෙනසක් වෙන්න ඕන කියලා. ඒ වෙනස කරන්න නම් පිටරට ඉඳන් කෑගහල වැඩක් නෑ. රටට ඇවිත් වැඩ කරන්න ඕන කියල හිතුණා. ඒ නිසා තමයි ඔක්කොම දාලා ආවෙ. ඒ කාලෙ තමයි මට කතා කළේ, ජාතික විද්‍යා පදනමට."

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

පොළොන්නරුව රාජකීය විද්‍යාලයෙන් සහ කැකිරාව මධ්‍ය මහා විද්‍යාලයෙන් අධ්‍යාපනය ලැබූ ඔහු සිය ප්‍රථම උපාධිය ලබා ගත්තේ, රුහුණු විශ්වවිද්‍යාලයෙනි.

පසුව, ඔස්ට්‍රේලියාවේ වෙස්ටර්න් සිඩ්නි විශ්වවිද්‍යාලයෙන් ශාක භෞතික විද්‍යාව ක්ෂේත්‍රයට අදාළව ආචාර්ය උපාධිය හිමි කර ගත්තේ ය.

එම විශ්වවිද්‍යාලයේ ශාක ජීව විද්‍යාව පිළිබඳ කථිකාචාර්යවරයෙකු ලෙස ඔහු වසර 10ක කාලයක් සේවය කළේ ය.

පසුව, ජපානයේ තොහෝකු විශ්වවිද්‍යාලයේ ජ්‍යෙෂ්ඨ කථිකාචාර්යවරයෙකු ලෙස සේවය කළ මහාචාර්යවරයා, ඇමෙරිකාවේ ඉලිනොයිස් විශ්වවිද්‍යාලයේ ද සේවය කර තිබේ.

ශ්‍රී ලංකාවට පැමිණීමට පෙර ඔහු යළිත් ඔස්ට්‍රේලියාවට ගොස් සදර්න් ක්වීන්ස්ලන්ඩ් විශ්වවිද්‍යාලයේ සේවය කළේ ය.

ඔහු ශ්‍රී ලංකාවට පැමිණ ජාතික විද්‍යා පදනමේ සභාපති, ජාතික නැනෝ තාක්ෂණ ආයතනයේ අධ්‍යක්ෂ, ජාතික නැනෝ තාක්ෂණ ආයතනයේ අන්තර්වාර ප්‍රධාන විධායක නිලධාරී ඇතුළු තනතුරු රැසක් දැරූ අතර, තවත් ආයතන කිහිපයක අධ්‍යක්ෂ මණ්ඩල සාමාජිකයෙකු ලෙස කටයුතු කළේ ය.

ඔහු පැවසුවේ, තම සේවා කාලය තුළ වැදගත් ව්‍යාපෘති රැසක් ආරම්භ කළ බව ය.

"අපි ගොඩක් ව්‍යාපෘති කරන්න පටන් ගත්තා. ඒවා මොනව ද කියල හොයල බලන්න පුළුවන්. කවදාවත් කරල තිබුණෙ නැති වැඩක් අපි කළා. ලොකු වැඩපිළිවෙළක් කරගෙන යන අතරෙ තමයි මට එක පාරට ම එළියට යන්න වුණේ."

"මම බලාපොරොත්තු වෙන්නෙ දේශපාලනික වශයෙන් ප්‍රහාරයක් එල්ල කරන්න නෙවෙයි. මට ඕන මේ තත්ත්වය වෙනස් කරන්න. ඒ ගැන පණිවුඩයක් දෙන්න ඕන නිසයි මම මේ තීන්දුව ගත්තෙ."

මේ සම්බන්ධයෙන් විද්‍යා හා තාක්ෂණ අමාත්‍ය මහාචාර්ය ක්‍රිෂාන්ත අබේසේනගෙන් කරුණු විමසීමට උත්සහ කළ ද එය ව්‍යර්ථ විය.

කෙසේ වෙතත්, විද්‍යා හා තාක්ෂණ අමාත්‍යංශයේ මාධ්‍ය ලේකම් නිත්‍ය ද සිල්වා ප්‍රකාශ කළේ, මහාචාර්ය සමන් සේනවීර පවසන අන්දමේ ගැටලුවක් නොපැවති බව ය.

හසරංගගේ සහ අබ්‍රාර්ගේ සැමරුම් හුවමාරුව : 'මේක  ඉන්දීය ක්‍රිකට් කණ්ඩායම කවදාවත් ඉගෙන ගන්නේ නැති දෙයක්'

කාලගුණය හදිසියේ වෙනස් වුණේ ඇයි? වැසි තත්ත්වය නිම වෙන්නේ කවදා ද?

පිරිමින්ට සාපේක්ෂව කාන්තාවන්ට මුත්‍රා ආසාදන වැඩියෙන් ඇති වන්නේ ඇයි? එය වළක්වා ගන්නේ කෙසේ ද?

'මීටර් 150ක් වගේ දුරට උඩින් විසිවෙලා තිබුණා': නා උයනේ අනතුරින් අපවත් වූ භික්ෂූන් 7 දෙනා කවුද?

ශ්‍රී ලංකාවේ දළ නිල සංචිත ඩොලර් බිලියන 7 කඩඉම පසු කිරීමට නොහැකි වීමට හේතු