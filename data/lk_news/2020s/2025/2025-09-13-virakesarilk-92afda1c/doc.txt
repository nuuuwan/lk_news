ஜப்பானின் டோக்கியோவில் கனமழையால் வெள்ளம் – போக்குவரத்து சேவைகள் பாதிப்பு

ஜப்பானின் தலைநகரமான டோக்கியோவில் இடையறாத கனமழை காரணமாக பல பகுதிகள் வெள்ளத்தால் பாதிக்கப்பட்டுள்ளன. தொடர்ச்சியாக பெய்த மழையுடன் கூடிய பலத்த காற்று, அங்குள்ள மக்களின் அன்றாட வாழ்வை கடுமையாக பாதித்துள்ளது.

வெளிநாட்டு ஊடகங்கள் தெரிவிப்பதாவது, துறைமுகத்தில் அடுக்கி வைக்கப்பட்டிருந்த கொள்கலன்கள் பலத்த காற்றின் தாக்கத்தால் இடிந்து விழுந்ததில் ஒருவர் உயிரிழந்ததோடு, மற்றொருவர் கடுமையாக காயமடைந்துள்ளார்.

மேலும், மழையினால் போக்குவரத்து சேவைகள் சீர்குலைந்துள்ளன. டோக்கியோவின் உள்நாட்டு மற்றும் புறநகர் பகுதிகளில் பல ரயில் சேவைகள் தற்காலிகமாக நிறுத்தப்பட்டுள்ளதால் பயணிகள் சிரமத்திற்கு உள்ளாகியுள்ளனர். இதனால் சுமார் ஒரு இலட்சம் மக்கள் நேரடியாக பாதிக்கப்பட்டுள்ளனர் என தகவல்கள் தெரிவிக்கின்றன.

இந்நிலையில், ஜப்பான் வானிலை ஆய்வு மையம் எச்சரிக்கை விடுத்து, அடுத்த சில நாட்களில் டோக்கியோவின் சில பகுதிகளில் 100 மில்லிமீட்டருக்கும் அதிகமான மழை பெய்யும் அபாயம் இருப்பதாக அறிவித்துள்ளது. பொதுமக்கள் தேவையற்ற இடமாற்றங்களை தவிர்க்கவும், பாதுகாப்பு முன்னெச்சரிக்கைகளை கடைப்பிடிக்கவும் அதிகாரிகள் கேட்டுக்கொண்டுள்ளனர்.

இருப்பினும், மழை தொடர்ந்து பெய்து கொண்டிருப்பதால் பாதிக்கப்பட்ட பகுதிகளில் மீட்பு மற்றும் நிவாரண நடவடிக்கைகள் சவாலாக மாறியுள்ளதாக செய்திகள் தெரிவிக்கின்றன.