மன்னார் பேசாலை வைத்தியசாலையில் குறைபாடுகள் தொடர்பில் ஆராய்வு

மன்னார் - பேசாலை பிரதேச வைத்தியசாலைக்கு நேரடியாக விஜயமொன்றை மேற்கொண்ட வன்னிமாவட்ட நாடாளுமன்ற உறுப்பினர் துரைராசா ரவிகரன், குறித்த வைத்தியசாலையிலுள்ள குறைபாடுகள் தொடர்பில் ஆராய்ந்துள்ளார்.

அந்தவகையில் குறித்த பேசாலை பிரதேசவைத்தியசாலையில் மிகவும் அடிப்படை வசதிகளான குடிநீர் வசதி இன்மை, ஆண் மற்றும் பெண் நோயாளர் விடுதிகளுக்கான மலசல கூட வசதிஇன்மை, நோயாளர் விடுதிகளுக்கான குளியலறை வசதியின்மை, வைத்தியசாலைக்கான சீரான வடிகாலமைப்பு இன்மை, காவலாளிக்கான தங்குமிட வசதி இன்மை உள்ளிட்ட குறைபாடுகள் வைத்தியர்களால் நாடாளுமன்ற உறுப்பினர் ரவிகரன் அவர்களது கவனத்திற்கு கொண்டுவரப்பட்டது.

இந்நிலையில் வைத்தியசாலையில் காணப்படும் குறித் குறைபாடுகளைப் பார்வையிட்ட நாடாளுமன்ற உறுப்பினர் ரவிகரன், உரிய இடங்களுக்குத் தெரியப்படுத்தி குறித்த குறைபாடுகளுக்குத் தீர்வுகாணபதுதொடர்பில் தம்மால் கவனஞ்செலுத்தப்படுமெனத் தெரிவித்தார்.

மேலும் மன்னார் பிரதேசசபை உறுப்பினர் கிறிஸ்ரி றெவல், மன்னார் நகரசபை உறுப்பினர் சோமநாதன் பிரசாத் ஆகியோரும் நாடாளுமன்ற உறுப்பினர் ரவிகரன் அவர்களுடன் இந்த களவிஜயத்தில் பங்கேற்றிருந்தமை குறிப்பிடத்தக்கது.