விவசாய நிலங்கள் நீரில் மூழ்கிய நிலையில் படிப்படியாக நீர் வடிந்தோடுகிறது

சீரற்ற வானிலை காரணமாக தம்பலகாமம் கிண்ணியா, முள்ளியடி பிரதான வீதியின் போக்குவரத்து தடைப்பட்ட நிலையில் வெள்ளநீரின் அளவு படிப்படியாக குறைந்து தற்போது சனிக்கிழமை (29) போக்குவரத்து செய்ய கூடிய நிலை காணப்படுகிறது.

இதனை அண்மித்த வயல் நிலப் பகுதிகள் நீரில் மூழ்கியுள்ளதுடன் பாதிக்கப்பட்ட மக்கள் தொடர்ந்தும் இடைத் தங்கல் முகாமில் தங்கவைக்கப்பட்டு அனர்த்த முகாமைத்துவ பிரிவினால் கண்காணிப்பு நடவடிக்கையும் மேற்கொள்ளப்படுகிறது.

தம்பலகாமம் பிரதேச செயலகப் பிரிவில் உள்ள சுமார் 3,000 க்கும் மேற்பட்ட ஏக்கர் வயல் நிலங்கள் நீரில் மூழ்கியுள்ளது இதனால் தாங்கள் பாதிக்கப்பட்டுள்ளதாக விவசாயிகள் தெரிவிக்கின்றனர்.

இந்த நிலையில் தம்பலகாமம் பிரதேச ஆதிகோனேஸ்வரா மகா வித்தியாலயத்தில் 34 குடும்பங்களை சேர்ந்த 97 பேர் பாதிக்கப்பட்ட மக்கள் தங்கவைக்கப்பட்டுள்ளனர். இவர்களுக்கான சமைத்த உணவுகள் பிரதேச செயலகம் ஊடாக வழங்கப்பட்டு வருகிறது.

திருகோணமலை மாவட்டத்தில் மொத்தமாக சனிக்கிழமை (29) (12.00 PM) வரை 11 பிரதேச செயலகப் பிரிவில் இருந்து 200 கிராம சேவகர் பிரிவை உள்ளடக்கி 12,319 குடும்பங்களை சேர்ந்த 39,030 பேர்கள் பாதிக்கப்பட்டுள்ளதாக அனர்த்த முகாமைத்துவ பிரிவு தெரிவித்துள்ளது.