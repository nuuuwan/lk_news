இரண்டாவது சர்வதேச ரி20  கிரிக்கெட் போட்டியில் இந்தியாவை 4 விக்கெட்களால் அவுஸ்திரேலியா வென்றது

இந்தியாவுக்கு எதிராக மெல்பர்ன் கிரிக்கெட் விளையாட்டரங்கில் இன்று வெள்ளிக்கிழமை (31) நடைபெற்ற இரண்டாவது சர்வதேச ரி20 கிரிக்கெட் போட்டியில் அவுஸ்திரேலியா 4 விக்கெட்களால் வெற்றியீட்டியது.

இதற்கு அமைய இன்றைய வெற்றியுடன் 5 போட்டிகள் கொண்ட சர்வதேச ரி20 கிரிக்கெட் தொடரில் அவுஸ்திரேலியா 1 - 0 என்ற ஆட்ட வித்தியாசத்தில் முன்னிலை அடைந்துள்ளது.

இந்தப் போட்டியில் முதலில் துடுப்பெடுத்தாடிய இந்தியா 18.4  ஓவர்களில் சகல விக்கெட்களையும் இழந்து 125 ஓட்டங்களைப் பெற்றது.

இந்தியாவின் புதிய இளம் துடுப்பாட்ட நட்சத்திரமான அபிஷேக் ஷர்மா 68 ஓட்டங்களைக் குவித்தார். 37 பந்துகளை மாத்திரம் எதிரகொண்ட அவர் 8 பவுண்டறிகள், 2 சிக்ஸ்களை விளாசினார்.

பந்துவீச்சில் ஜொஷ் ஹேஸ்ல்வூட் 13 ஓட்டங்களுக்கு 3 விக்கெட்களையும் நேதன் எலிஸ் 21 ஓட்டங்களுக்கு 2 விக்கெட்களையும் சேவியர் பாட்லே 39 ஓட்டங்களுக்கு 2 விக்கெட்களையும் கைப்பற்றினர்.

பதிலுக்கு துடுப்பெடுத்தாடிய அவுஸ்திரேலியா 13.2 ஓவர்களில் 6 விக்கெட்களை இழந்து 126 ஓட்டங்களைப் பெற்று வெற்றியீட்டியது.

இதில் மிச்செல் மார்ஷ் 46 ஓட்டங்களையும் ட்ரவிஸ் ஹெட் 28 ஓட்டங்களையும் ஜொஷ் இங்லிஸ் 20 ஓட்டங்களையும் பெற்றனர்.

பந்துவீச்சில் வருண் சக்ரவர்த்தி 23 ஓட்டங்களுக்கு 2 விக்கெட்களையும் ஜஸ்ப்ரிட் பும்ரா 26 ஓட்டங்களுக்கு 2 விக்கெட்களையும் குல்தீப் யாதவ் 45 ஓட்டங்களுக்கு 2 விக்கெட்களையும் கைப்பற்றினர்.