மகளிர் உலகக் கிண்ணத்தில் புதிய சம்பி யனைத் தீரமானிக்கும்  இந்தியா - தென் ஆபிரிக்கா  இறுதிப் போட்டி இன்று

ஐசிசி மகளிர் கிரிக்கெட் உலகக் கிண்ணத்தில் புதிய பெயர் பொறிக்கப்படவுள்ள இந்தியாவுக்கும் தென் ஆபிரிக்காவுக்கும் இடையிலான இறுதிப் போட்டி நவி மும்பை டி வை பட்டில் விளையாட்டரங்கில் இன்று பிற்பகல் 3.00 மணிக்கு ஆரம்பமாகவுள்ளது.

இன்றைய இறுதிப் போட்டியில் சம்பியனாகும் அணிக்கு இலங்கை நாணயப்படி 136 கோடி ரூபா பணப்பரிசும் இரண்டாம் இடத்தைப் பெறும் அணிக்கு இதில் சரிபாதி பணப்பரிசும் கிடைக்கும்.

52 வருட மகளிர் உலகக் கிண்ண கிரிக்கெட் போட்டி வரலாற்றில் அவுஸ்திரேலியா 7 தடவைகளும் இங்கிலாந்து 4 தடவைகளும் சம்பியனாகி ஆதிக்கம் செலத்திவந்துள்ளன.

ஆனால், அந்த இரண்டு அணிகளையும் அரை இறுதிப் போட்டிகளில் முறையே இந்தியாவும் தென் ஆபிரிக்காவும் வெற்றிகொண்டு மகளிர் உலகக் கிண்ண வரலாற்றில் புதிய திருப்புமுனையை ஏற்படுத்தியுள்ளன.

இரண்டு அணிகளும் முதல் தடவையாக உலகக் கிண்ணத்தை வென்றெடுக்கும் குறிக்கோளுடன் களம் இறங்குவதால் இன்றைய இறுதிப் போட்டியில் பரபரப்புக்கு பஞ்சம் இருக்காது என நம்பப்படுகிறது.

நடப்பு உலக சம்பியன் அவுஸ்திரேலியாவை அதிரவைத்து இந்தியா ஈட்டிய வெற்றி அதன் கோடிக்கணக்கான ரசிகர்கள் மத்தியில் எதிர்பார்ப்பை அதிகரிக்கச் செய்துள்ளது.

மேலும் இந்தியா தனது சொந்த மண்ணில் விளையாடுவதால் அவ்வணி வெற்றிபெறும் என பரவலாக அனுமானிக்கப்படுகிறது.

இந்த வருட உலகக் கிண்ண அத்தியாயத்தில் இந்தியாவின் முன்வரிசை வீராங்கனைகள் துடுப்பாட்டத்தில் அதிசிறந்த ஆற்றல்களை வெளிப்படுத்தியுள்ளமை அவ்வணிக்கு போனசாக அமைகின்றது.

எவ்வாறாயினும் லீக் சுற்றின் கடைசிப் போட்டியில் ப்ரதிக்கா ராவல் உபாதைக்குள்ளாகி சுற்றுப் போட்டியில் இருந்து நீங்க நேரிட்டமை இந்தியாவுக்கு பேரிடியாக அமைந்தது.

அவருக்குப் பதிலாக அணியில் இணைத்துக்கொள்ளப்பட்ட ஷஃபாலி வர்மா அவுஸ்திரேலியாவுக்கு எதிரான அரை இறுதியில் பிரகாசிக்கத் தவறினார். ஸ்ம்ரித்தி மந்தனாவும் அப் போட்டியில் குறைந்த எண்ணிக்கையுடன் ஆட்டம் இழந்தார்.

எனினும், ஜெமிமா ரொட்றிகஸ் குவித்த ஆட்டம் இழக்காத 127 ஓட்டங்களும். அணித் தலைவி ஹாமன்ப்ரீத் கோர் பெற்ற அரைச் சதமும் இந்தியாவை வெற்றிபெறச் செய்தன.

தென் ஆபிரிக்காவுடனான இறுதிப் போட்டியிலும் அதன் முன்வரிசை வீராங்கனைகள் வெற்றியை குறிவைத்து விளையாடுவர் என எதிர்பார்க்கலாம்.

அவுஸ்திரேலியாவிடம் 2005இலும் இங்கிலாந்திடம் 2017இலும் உலகக் கிண்ணத்தை தவறவிட்ட இந்திய மகளிர் அணி இம் முறை சம்பியனாகி தனது 100 கோடி இரசிகர்களைப் பரவசத்தில் ஆழ்த்தும் என நம்பப்படுகிறது.

இந்த வருடம் இந்திய அணியில் ஸ்ம்ரித்தி மந்தனா (389 ஓட்டங்கள்), ஜெமிமா ரொட்றிக்ஸ் (269), தலைவி ஹாமன்ப்ரீத் கோர் (240), ரிச்சா கோஷ் (201) ஆகியோர் 200 ஓட்டங்களுக்கு மேல் பெற்றுள்ளதுடன் தீப்தி ஷர்மா 17 விக்கெட்களையும் ஸ்ரீ சரணி 13 விக்கெட்களையும் வீழ்த்தியுள்ளனர். இவரக்ள் அனைவரும் இந்திய அணியில் பிரதான வீராங்கனைகளாக இடம்பெறுகின்றனர்.

மறுபக்கத்தில் மகளிர் உலகக் கிண்ண கிரிக்கெட்டில் அண்மைக் காலமாக தென் ஆபிரிக்கா சிறந்த ஆற்றல்களை வெளிப்படுத்தி வருகின்றபோதிலும் உலக சம்பியனாவதற்கான அதிர்ஷ்டம் தான் அவ்வணியை விட்டு விலகிச் சென்றவண்ணம் உள்ளது.

கடைசி இரண்டு உலகக் கிண்ண அத்தியாங்களில் அரை இறுதிகள் வரை முன்னேறிய தென் ஆபிரிக்கா, மகளிர் ரி20 உலகக் கிண்ணத்தில் கடந்த இரண்டு தொடர்ச்சியான அத்தியாயங்களில் இரண்டாம் இடத்தையே பெற்றது.

இன்றைய இறுதிப் போட்டியை 30,000க்கும் மேற்பட்ட இந்திய இரசிகர்கள் முன்னிலையில் எதிர்கொள்ளும் தென் ஆபிரிக்கா பலத்த சவாலை எதிர்கொள்ளும் என எதிர்பார்க்கப்படுகிறது.

எனினும், இந்திய அணியில் போன்றே லோரா வுல்வார்ட் தலைமையிலான தென் ஆபிரிக்க அணியிலும் சிறந்த துடுப்பாட்ட வீராங்கனைகளுக்கும் பந்தவீச்சாளர்களுக்கும் பஞ்சம் இல்லை.

தென் ஆபிரிக்க அணியில் தலைவி லோரா வுல்வார்ட் (470 ஓட்டங்கள்), தஸ்மின் ப்றிட்ஸ் (212), மாரிஸ்ஆன் கெப் (204) ஆகியோர் 200 ஓட்டங்களுக்கு மேல் பெற்றுள்ளதுடன் மாரிஸ்ஆன் கெப், நொன்குலுலேக்கோ மிலாபா ஆகிய இருவரும் தலா 12 விக்கெட்களைக் கைப்பற்றியுள்ளனர்.

இந்த வீராங்கனைகளின் ஆற்றல்களானது இரண்டு அணிகளும் சமபலம் வாய்ந்தவை என்பதை எடுத்துக்காட்டுகின்றது. எவ்வாறாயினம் ஆடுகளத்தில் எந்த அணி சகல துறைகளிலும் குறிப்பாக களத்தடுப்பில் சிறப்பாக செயல்படுகிறதோ அந்த அணிக்கே உலக சம்பியனாகும் வாய்ப்பு கிடைக்கும்.

ஒருவேளை   இறுதிப் போட்டி மழையினால் தடைபட்டால் ஆட்டத்தைத் தொடரும் வகையில் நாளைய தினம் ஒதுக்கப்பட்டுள்ளது. போட்டியில் முடிவு கிட்டாவிட்டால் இரண்டு அணிகளும் இணை சம்பியன்களாக பிரகடனப்படுத்தப்பட்டு பணப்பரிசும் பகிர்ந்தளிக்கப்படும்.

இந்தியா: ஸ்மிரித்தி மந்தனா, ஷஃபாலி வர்மா, ஜெமிமா ரொட்றிக்ஸ், ஹாமன்ப்ரீத் கோர் (தலைவி), தீப்தி ஷர்மா, ரிச்சா கோஷ், ஆமன்ஜோத் கோர், ராதா யாதவ் அல்லது ஸ்னேஹ் ரானா, ரேனுகா சிங் தாகூர், ஸ்ரீ சரணி, க்ரான்தி கௌத்.

தென் ஆபிரிக்கா: தஸ்மின் ப்றிட்ஸ், லோரா வுல்வார்ட் (தலைவி), ஆன்எக் பொஷ் அல்லது மசாபட்டா க்ளாஸ், சுனே லுஸ், மாரிஸ்ஆன் கெப், சினாலோ ஜஃப்டா, க்ளோ ட்ரையொன், ஆன்ரீ டேர்க்சன், நாடின் டி க்ளார்க், அயாபொங்கா காக்கா, நொன்குலுலேக்கொ மிலாபா.