2025 මේ දක්වා පොලීසියේ 300කගේ වැඩ තහනම්

2025 ජනවාරි සිට මේ දක්වා කාලය තුළ පොලිස් දෙපාර්තමේන්තුවේ පොලිස් නිලධාරීන් 300ක් වැඩ තහනමට ලක්වී ඇති බව මහජන ආරක්ෂක සහ පාර්ලිමේන්තු කටයුතු අමාත්‍ය ආනන්ද විජේපාල මහතා පවසයි.

ඊයේ (31) පැවති වැඩසටහනකට එක්වෙමින් අමාත්‍යවරයා සඳහන් කළේ, කුමන තරාතිරමක නිලධාරියෙකු වුවද වරදක් කර ඇත්නම් ඔවුන්ට එරෙහිව නීතිය එකලෙස ක්‍රියාත්මක කරන බවය.

ආගමන විගමන දෙපාර්තමේන්තුවේ මෙහෙයුම් සහකාර තනතුර සඳහා බඳවාගත් 50 දෙනෙකුට පත්වීම් ලිපි ප්‍රදානය කිරීම ඊයේ මහජන ආරක්ෂක සහ පාර්ලිමේන්තු කටයුතු අමාත්‍ය ආනන්ද විජේපාල හා නියෝජ්‍ය අමාත්‍ය සුනිල් වටගල මහතාගේ ප්‍රධානත්වයෙන් සිදු කෙරුණි.

"ජනවාරි සිට මේ දක්වා පොලිස් නිලධාරීන් 300කගේ වැඩ තහනම්. ගිය වසරේ මුළු වසරටම 200කගේ වැඩ තහනම් කරලා. එහෙම වැඩ තහනමට ලක්වෙන්නේ රැකියාව ගැන හැඟීමක් නැති නිසයි. සමහර අය අවුරුදු 25ක් සේවය කරලා. අන්තිමට විශ්‍රාම වැටුපත් අහිමි කරගෙන සිරගත වෙලා. ආගමන විගමන පාලක ජනරාල්වරයා සිරගත වෙලා. පොලිස්පති ඇප මත ඉන්නවා. විමර්ශන කරනවා. බන්ධනාගාර කොමසාරිස් ඇප මත ඉන්නවා. තරාතිරම කුමක් වුණත් නීතිය ක්‍රියාත්මක කරනවා."