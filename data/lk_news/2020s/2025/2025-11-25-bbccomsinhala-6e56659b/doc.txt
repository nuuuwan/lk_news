කාලගුණයේ වෙනසක්: මිලිමීටර් 200 ඉක්මවූ වැසි සහ ක්ෂණික ගංවතුර අවදානමක් ඇති ප්‍රදේශ මොනවා ද?

කාලගුණයේ වෙනසක්: මිලිමීටර් 200 ඉක්මවූ වැසි සහ ක්ෂණික ගංවතුර අවදානමක් ඇති ප්‍රදේශ මොනවා ද?

දකුණු අන්දමන් මුහුදු ප්‍රදේශය ආසන්නව වර්ධනය වෙමින් පවතින අඩු පීඩන කලාපයත්, එහි සිදු විය හැකි වර්ධනයත් හේතුවෙන් ඉදිරි දින කිහිපය තුළ දිවයිනේ උතුර, උතුරු මැද, නැගෙනහිර, දකුණ, ඌව සහ බස්නාහිර පළාත්වල මිලිමීටර් 200කට වැඩි වර්ෂාපතනයක් ඇති විය හැකි බවට කාලගුණ අංශ පුරෝකථනය කර ඇති බව වාරිමාර්ග දෙපාර්තමේන්තුව පවසයි.

විශේෂ නිවේදනයක් නිකුත් කරමින් එම දෙපාර්තමෙන්තුවේ අනතුරු ඇඟවූයේ, එම තත්ත්වය සහ මේ වන විට ප්‍රධාන ගංගාවල ජල මට්ටම් ඉතා ඉහළ මට්ටමක පවතින බැවින් පුරෝකථනය කර ඇති පරිදි ඉහළ අගයකින් යුත් හදිසි වර්ෂාවකදී ක්ෂණික ගංවතුර තත්ත්වයක් ද ඇති වීමේ අවදානමක් ඇති විය හැකි බව ය.

මෙම ප්‍රදේශවලට අමතරව අනෙක් ප්‍රදේශවලට වර්ෂාපතන තත්ත්වයක් ඇති වීම සම්බන්ධයෙන් ද ගෝලීය කාලගුණික ආකෘති මගින් පුරෝකථනය කර ඇති බව ද එම දෙපාර්තමේන්තුව පැවසීය.

ගත වුණු පැය 24 තුළ වැඩි ම වර්ෂාපතනය ලැබී ඇත්තේ, අම්පාර දිස්ත්‍රික්කයේ ගල්ඔය ගංගා ද්‍රෝණියට වන අතර එය මි.මී. 115කට ආසන්න අගයක් ලෙස සටහන් වී තිබේ. ඊට අමතරව නිල්වලා ගඟේ ඌරුබොක්ක ද්‍රෝණියට මි.මී. 110කට ආසන්න වර්ෂාපතනයක් ලැබී තිබේ.

වැසි තත්ත්වය සහ ගංගාවල හැසිරීම් රටාව සම්බන්ධයෙන් වූ පසුගිය අත්දැකීම් අනුව උතුර, උතුරු මැද, නැගෙනහිර, දකුණ, ඌව සහ බස්නාහිර පළාත්වල නොවැම්බර් 25 සිට 30 දක්වා දින තුළ මෙම ගංවතුර තත්ත්වය ඇති වීමේ අවදානම පවතින බව වාරිමාර්ග අධ්‍යක්ෂ (ජල විද්‍යා හා ආපදා කළමනාකරණ) ඉංජිනේරු එල්.එස්. සූරියබණ්ඩාර පැවසීය.

'එල් නිනෝ' සහ 'ලා නිනා' තත්ත්වයන් කාලගුණය වෙනස් කරන්නේ කෙසේ ද?

ඒ හේතුවෙන්, වාරිමාර්ග දෙපාර්තමේන්තුව මගින් නිකුත් කරන පූර්ව ගංවතුර අනතුරු ඇඟවීමේ නිවේදන ගැන සියලු ම ගංගාවල පහත් නිම්නවල පදිංචි ජනතාවගෙන් සහ එම ප්‍රදේශ හරහා ගමන් කරන ජනතාවගෙන් දැඩි අවධානයෙන් පසුවන ලෙස එම දෙපාර්තමේන්තුව ඉල්ලීමක් කර තිබේ.

දිවයින අශ්‍රිතව පහළ වායුගෝලයේ පවතින කැළඹිලි තත්ත්වය හේතුවෙන් උතුරු, උතුරු-මැද, නැගෙනහිර සහ ඌව පළාත්වල පවතින වැසි තත්ත්වයේ වැඩිවීමක් අද (නොවැ. 25) දින සිට ඉදිරි දින කිහිපයේදී බලාපොරොත්තු වන බව කාලගුණ විද්‍යා දෙපාර්තමේන්තුව පවසයි.

එම දෙපාර්තමේන්තුව සඳහන් කළේ, දිවයිනේ බොහෝ ප්‍රදේශවල අහස වලාකුළින් බරව පවතිනු ඇති බව ය.

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

උතුරු, උතුරු-මැද, නැගෙනහිර සහ ඌව පළාත්වලත් හම්බන්තොට සහ මාතලේ දිස්ත්‍රික්කවලත් විටින් විට වැසි හෝ ගිගුරුම් සහිත වැසි ඇති වේ.

දිවයිනේ සෙසු ප්‍රදේශවල පස්වරු 1:00න් පමණ පසුව වැසි හෝ ගිගුරුම් සහිත වැසි ඇති වේ.

නැගෙනහිර, උතුරු-මැද, ඌව සහ දකුණු පළාත්වල ඇතැම් ස්ථානවල මි.මී. 100ට වැඩි තද වැසි ඇති විය හැකි අතර දිවයිනේ සෙසු ප්‍රදේශවල ඇතැම් ස්ථානවලට මි.මී. 75ට වැඩි තරමක තද වැසි ඇති විය හැකි බව කාලගුණ විද්‍යා දෙපාර්තමේන්තුව පැවසීය.

කාලගුණ විද්‍යා දෙපාර්තමේන්තුවට කාලගුණය ගැන නිවැරදි ම අනාවැකි කියන්න බැරි ඇයි?

උතුරු පළාතේ සහ ත්‍රිකුණාමලය දිස්ත්‍රික්කයේ විටින් විට හමන පැයට කි.මී. 40ක පමණ තරමක තද සුළං ඇති විය හැකි ය.

ගිගුරුම් සහිත වැසි සමග ඇති විය හැකි තාවකාලික තද සුළංවලින් සහ අකුණු මගින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් ද කර තිබේ.

"අපිට පැහැදිලිව පේනවා 26 වෙනි දා ඉඳන් 29 දක්වා ම දිවයින තුළ වර්ෂාපතනයේ වැඩිවීමක් අපිට අපේක්ෂා කරන්න පුළුවන්. මේකට හේතුව තමයි දිවයින ආසන්නයේ පහළ වායුගෝලය තුළ තියෙන අඩු පීඩන කලාපය. මේක අපිට වර්ධනය වන ලකුණු පැහැදිලි වෙලා තියෙනවා. වර්ධනය වුණොත් ඒක පීඩන අවපාතයක් බවට පරිවර්තනය වෙනවා. ඊට අමතරව දකුණු අන්දමන් මුහුදු ප්‍රදේශයේ තියෙන පද්ධතියත් වර්ධනය වීමේ ලකුණු තියෙනවා," කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක පැවසීය.

මේ වන විට තෙත් කලාපයේ සියලු ගංගාවල ජල මට්ටම ඉහළ මට්ටමක පවතින බව වාරිමාර්ග දෙපාර්තමේන්තුවේ  වාරිමාර්ග අධ්‍යක්ෂ (ජල විද්‍යා හා ආපදා කළමනාකරණ) ඉංජිනේරු එල්.එස්. සූරියබණ්ඩාර පැවසීය.

"අපි අනතුරු ඇඟවීම් නිකුත් නොකළත් විශේෂයෙන් ම ගිං, නිල්වලා, කැලණි, කළු ඒ වගේ ම අත්තනගලු ඔය, දැදුරු ඔය, මල්වතු ඔය සහ කලා ඔය, මී ඔය ගංගා ද්‍රෝණි සැලකිය යුතු ඉහළ මට්ටමක තියෙනවා වගේ ම ඒවායේ පිහිටි වැව්වලත් වාං දැමීමේ ආසන්න මට්ටමක තියෙන්නේ," ඔහු සඳහන් කළේ ය.

ඉදිරියේදී තද වැසි, ගංවතුර සහ නාය යාම් ඇති විය හැකි බවට අනතුරු අඟවා ඇති ප්‍රදේශ මොනවාද?

අධ්‍යක්ෂවරයා ප්‍රකාශ කළේ, මහඔය සහ අත්තනගලු ඔය සම්බන්ධයෙන් නිකුත් කර ඇති ගංවතුර තත්ත්වයන් පිළිබඳව අනතුරු ඇඟවීම් ඉවත් කර තිබුණ ද ගිං, නිල්වලා, කළු ගඟ, කුඩා ගඟ සහ දැදුරු ඔය සඳහා සුළු ගංවතුර තත්ත්වයන් පිළිබඳව අනතුරු ඇඟවීම් නිකුත් කර ඇති බව ය.

ඉකුත් දිනවල ඇති වූ වර්ෂාපතනයත් සමග ජාතික ගොඩනැගිලි පර්යේෂණ සංවිධානය විසින් නිකුත් කරන ලද නාය යාම් පූර්ව අනතුරු ඇඟවීමේ නිවේදනය තවදුරටත් ක්‍රියාත්මක බව එම සංවිධානය පැවසීය.

ඒ අනුව, බදුල්ල දිස්ත්‍රික්කයේ හල්දුම්මුල්ල ප්‍රාදේශීය ලේකම් කොට්ඨාසයට, ගාල්ල දිස්ත්‍රික්කයේ නාගොඩ ප්‍රාදේශීය ලේකම් කොට්ඨාසයට, කළුතර දිස්ත්‍රික්කයේ වලල්ලාවිට, බුලත්සිංහල සහ ඉංගිරිය ප්‍රාදේශීය ලේකම් කොට්ඨාසවලට, මහනුවර දිස්ත්‍රික්කයේ යටිනුවර, පාතහේවාහැට සහ ගඟවටකෝරළය ප්‍රාදේශීය ලේකම් කොට්ඨාසවලට, කෑගල්ල දිස්ත්‍රික්කයේ මාවනැල්ල ප්‍රාදේශීය ලේකම් කොට්ඨාසයට, මාතර දිස්ත්‍රික්කයේ කොටපොළ සහ පිටබැද්දර ප්‍රාදේශීය ලේකම් කොට්ඨාසවලට මෙන් ම රත්නපුර දිස්ත්‍රික්කයේ බලංගොඩ, ඉඹුල්පෙ, කහවත්ත, කලවාන, රත්නපුර, නිවිතිගල, අයගම, ඇලපාත සහ කොලොන්න ප්‍රාදේශීය ලේකම් කොට්ඨාසවලට දෙවන මට්ටමේ පූර්ව නාය යාම අනතුරු ඇඟවීමේ නිවේදන නිකුත් කර ඇති බව එම සංවිධානයේ ජ්‍යෙෂ්ඨ භූ විද්‍යාඥ ලක්සිරි ඉන්ද්‍රතිලක පැවසීය.

ඊට අමතරව, බදුල්ල, කොළඹ, හම්බන්තොට, කළුතර, මහනුවර, කෑගල්ල, කුරුණෑගල, මාතලේ, මාතර, නුවරඑළිය සහ රත්නපුර දිස්ත්‍රික්කවල ඇතැම් ප්‍රාදේශීය ලේකම් කොට්ඨාසවලට පළමු මට්ටමේ  පූර්ව නාය යාම් අනතුරු ඇඟවීමේ නිවේදන නිකුත් කර තිබේ.

ඒ හේතුවෙන් මෙම ප්‍රදේශවල ජනතාව නාය යාම් නිවේදන සහ නාය යාම් පූර්ව ලක්ෂණ ගැන විශේෂ අවධානයෙන් පසුවන ලෙස ඔහු ඉල්ලා සිටියේ ය. එමෙන් ම තම නිවාස අවට ඇති පස් කණ්ඩි සම්බන්ධයෙන් ද විමසිල්ලෙන් පසුවන ලෙස ඔහු ජනතාවගෙන් ඉල්ලා සිටියි.

"අත්‍යවශ්‍ය කටයුත්තකට හැර මේ දිනවල විශේෂයෙන් ම නාය යාම් අවදානම් කලාපවල තියෙන මාර්ග ඔස්සේ ගමනාගමනය කිරීම, එම මාර්ගවල වාහන නවත්වාගෙන අවට සුන්දරත්වය නිරීක්ෂණය කිරීම කරන්න එපා.

විශේෂයෙන් ම කොළඹ - බදුල්ල මාර්ගය, කොළඹ - මහනුවර මාර්ගයේ කඩුගන්නාව ප්‍රදේශය, පස්සර - බිබිල මාර්ගය, මහියංගණය - බදුල්ල මාර්ගය, නුවර - මහියංගණය මාර්ගය, මෙවැනි ප්‍රධාන මාර්ග ආශ්‍රිතව නාය යාම් අවදානම් තත්ත්වයන් විශේෂයෙන් ම නිරීක්ෂණය වෙනවා. ඒ නිසා එවැනි මාර්ග හැකිතාක් අවම වශයෙන් භාවිත කරන්න," භූ විද්‍යාඥ ලක්සිරි ඉන්ද්‍රතිලක වැඩිදුරටත් පැවසීය.

වන සත්ව මස් සමග අත්අඩංගුවට ගත් ශ්‍රී මහ බෝධියේ ප්‍රධාන කපු මහතාට ඇප: හිමිනමක් ඇතුළු තවත් සැකකරුවන් අත්අඩංගුවට ගැනීමට විමර්ශන

ඔස්ට්‍රේලියාවේදී 'වසරේ විශිෂ්ටතම විද්‍යාඥයා' ලෙස සම්මාන ලැබූ ශ්‍රී ලාංකික මහාචාර්යවරයා බීබීසීයට කතා කරයි

'භාණ්ඩාගාරය උතුරා යන තරම්' රජයට ආදායම් ලැබීමට බලපෑ හේතු 10ක්

කාලගුණයේ වෙනසක්: මිලිමීටර් 200 ඉක්මවූ වැසි සහ ක්ෂණික ගංවතුර අවදානමක් ඇති ප්‍රදේශ මොනවා ද?