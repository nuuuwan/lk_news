තලාව මොරගොඩ දී ලොරි – වෑන් හැපී 4දෙනෙක් මරුට

අනුරාධපුර – පාදෙණිය ප්‍රධාන මාර්ගයේ තලාව මීරිගම හංදිය ආසන්නයේ මොරගොඩ ප්‍රදේශයේ දී ඊයේ (25 දා) අලුයම් කාලයේ දී කුරුණෑගල දෙස සිට අනුරාධපුර දෙසට ධාවනය කළ වෑන් රථයක් සහ අනුරාධපුර දෙස සිට කුරුණෑගල දෙසට ධාවනය කරමින් තිබූ ලොරි රථයක් මුහණට මුහුණ ගැටීමෙන් සිදුවූ මාරක අනතුරකින් වෑන් රථයේ ගමන් කළ පුද්ගලයෝ සිව්දෙනෙක් මරුමුවට පත්වූහ. ඊයේ (25 දා) අලුයම 4.40 ට පමණ මෙම අනතුර සිදුවී තිබේ.

වෑන් රථයේ රියැදුරට නින්දයෑම අනතුරට හේතුවී ඇති බවට සැකකරන්නේ යැයි විමර්ශන පවත්වන තලාව පොලිසිය පවසයි. මෙම අනතුර සිදුවන අවස්ථාවේ වෑන් රථයේ පුද්ගලයින් හයදෙනකු ගමන් කර ඇත.

ඔවුන් හයදෙනා සහ ලොරි රථ රියැදුරු තලාව රෝහලට ඇතුළත් කිරීමේදී වෑන් රථයේ සිට තුවාල ලැබූ තිදෙනකු මියගොස් ඇත. වෑන් රථයේ සිටි අනෙක් තිදෙනා වැඩිදුර ප්‍රතිකාර සඳහා අනුරාධපුර ශික්ෂණ රෝහලට ඇතුළත් කිරීමෙන් පසු ඉන් එක් අයකු මියගොස් තිබේ. වෑන් රථයේ සිටි අනෙක් දෙදෙනාගේ තත්ත්වය ද බරපතළ බව එම රෝහල් ප්‍රකාශකයෙක් පැවැසීය. වෑන් රථය ඇඟලුම් කම්හලකට අයත් එකකි.එම පිරිස ජාඇල සිට මුලතිව් පුදුකුඩිරුප්පුව ප්‍රදේශයේ ඇඟලුම් කම්හලට නිමි ඇඳුම් පරීක්‍ෂා කිරීමට ගොස් ඇති බව පොලිස් විමර්ශනවලිදී අනාවරණය වී තිබේ. මියගිය සිව්දෙනා වෑන් රථයේ රියැදුරු ඇතුළු පිරිමි සිව්දෙනෙකි. සුළු තුවාල ලැබූ සැකකාර ලොරි රථ රියැදුරු අත්අඩංගුවට ගෙන ඇත. ඔහු ඊයේ තඹුත්තේගම මහෙස්ත්‍රාත් අධිකරණය හමුවට ඉදිරිපත් කිරීමට නියමිතව තිබිණි.

අනුරාධපුර විශේෂ – පර්සි කුරුනේරු, නොචිචියාගම – එම් .එම් .පී.ජී .පෙරේරා මියින්තලේ රංග චතූ – එප්පාවළ – තිසර සමන්