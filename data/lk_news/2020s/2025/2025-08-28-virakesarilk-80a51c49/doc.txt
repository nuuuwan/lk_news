பான் இந்திய திரைப்படமாக உருவாகும் 'சிங்கா'

இந்தியாவிலேயே முதல்முறையாக காட்டு விலங்குகளின் ராஜா என கருதப்படும் சிங்கம் முதன்மையான வேடத்தில் நடித்து வரும் புதிய திரைப்படத்திற்கு 'சிங்கா'  என பெயரிடப்பட்டு, அதன் ஃபர்ஸ்ட் லுக் மற்றும் அதற்கான பிரத்யேக காணொளி வெளியிடப்பட்டுள்ளது.

அறிமுக இயக்குநர் கே. சி. ரவி தேவன் இயக்கத்தில் உருவாகி வரும் 'சிங்கா' எனும் திரைப்படத்தில் லெனின் பாண்டியன்,  ஷிரிதா ராவ், லீஷா எக்லேர்ஸ் உள்ளிட்ட பலர் நடித்திருக்கிறார்கள். பி.ஜி. முத்தையா ஒளிப்பதிவு செய்திருக்கும் இந்த திரைப்படத்திற்கு அம்ரீஷ் இசையமைத்திருக்கிறார். இந்த திரைப்படத்தை எக்ஸட்ரா என்டர்டெயின்மென்ட் மற்றும் தித்தீர் ஃபிலிம் ஹவுஸ் ஆகிய நிறுவனங்கள் இணைந்து தயாரித்திருக்கிறது.

படத்தைப் பற்றி இயக்குநர் பேசுகையில், ''சவாலான திரைக்கதை அமைப்பை கொண்ட இப்படத்தில் அசலான சிங்கத்துடன் நடிக்க பலர் தயங்கினர். பிறகு நடிகை ஷிரிதா ராவ் துணிச்சலுடன் சிங்கத்துடன் இணைந்து நடித்திருக்கிறார். இப்படத்தின் படப்பிடிப்பு மலேசியா, சிங்கப்பூர், தாய்லாந்து , ஜாம்பியா, கோவா, தென்காசி, விசாகப்பட்டினம் ஆகிய இடங்களில் நடைபெற்றிருக்கிறது. மேலும் இந்த திரைப்படத்தை சிறியவர்கள் முதல் பெரியோர்கள் வரை ரசிக்கும் வண்ணம் உருவாவதால் தமிழில் மட்டுமல்லாமல் தெலுங்கு , மலையாளம், கன்னடம் ,இந்தி ஆகிய இந்திய மொழிகளில் பான் இந்திய திரைப்படமாக உருவாக்கி வருகிறோம்'' என்றார்.