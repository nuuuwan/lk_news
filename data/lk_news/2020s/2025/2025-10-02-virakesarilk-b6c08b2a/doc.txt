கற்பிட்டி கடலில் 4.45 கிலோ கிராம் தங்கத்துடன் 2 பேர் கைது!

கற்பிட்டி கடற்பரப்பில், சட்டவிரோதமாக கடல் வழியாக சுமார் 4 கிலோ கிராம் 454 கிராம் தங்கத்தை கடத்த முயற்சித்த 02 சந்தேகநபர்கள் டிங்கி படகுடன் கடற்படையினரால் கைது செய்யப்பட்டுள்ளனர்.

கற்பிட்டி கடற்பரப்பின், அரிச்சல் கடல் பகுதியில், நேற்று 01ஆம் திகதி காலை இலங்கை கடற்படையினர் மேற்கொண்ட விசேட தேடுதல் நடவடிக்கையின் போதே, அவர்கள் கைது செய்யப்பட்டுள்ளனர்.

கடல் வழிகளில் கடத்தல் உள்ளிட்ட பல்வேறு சட்டவிரோத நடவடிக்கைகளைத் தடுக்க, நாட்டை சுற்றியுள்ள கடற்கரை மற்றும் கடற்பரப்பை உள்ளடக்கிய வகையில் கடற்படை சோதனை மற்றும் தேடுதல் நடவடிக்கைகளை மேற்கொண்டு வருகிறது.

அதன்படி, வடமேற்கு கடற்படை கட்டளைக்கு கிடைத்த தகவலின் அடிப்படையில், நேற்று ஒக்டோபர் 01 காலை கற்பிட்டி களப்பின் அரிச்சல் கடல் பகுதியில் இலங்கை கடற்படை கப்பல் விஜய நிறுவனம் நடத்திய விசேட சோதனை நடவடிக்கையின் போது, குறித்த படகுடன் அவர்கள் கண்டறியப்பட்டனர்.

மேலும் இதன்போது, நுணுக்கமாக தயாரிக்கப்பட்டு ஈய எடைகளாக மறைத்து வைக்கப்பட்டு, சட்டவிரோதமாக கொண்டு செல்ல முயற்சித்த சுமார் நான்கு கிலோகிராம் 454 கிராம் தங்கம் கைப்பற்றப்பட்டுள்ளது.

மேலும், இந்த நடவடிக்கையின் மூலம் கடற்படையினரால் கைதுசெய்யப்பட்ட சந்தேக நபர்கள், கற்பிட்டி ஏலத் தோட்டம் மற்றும் ஆனவாசலை பகுதிகளில் வசிப்பவர்கள் என அடையாளம் காணப்பட்டுள்ளனர்.

மேலும், சந்தேக நபர்கள், தங்கம் மற்றும் டிங்கி படகு ஆகியவை மேலதிக சட்ட நடவடிக்கைகளுக்காக கட்டுநாயக்க சுங்கத் தடுப்பு அலுவலகத்தில் ஒப்படைக்கப்பட்டுள்ளதாக தெரிவிக்கப்படுகிறது.