ரைட் - திரைப்பட விமர்சனம்

நடிகர்கள்: நட்டி நட்ராஜ், அருண்பாண்டியன், அக்ஷரா ரெட்டி, மூணார் ரமேஷ், வினோதினி வைத்தியநாதன், ஆதித்யா சிவக்குமார், யுவினா, தங்கதுரை, முத்துராமன் மற்றும் பலர்.

'ரைட்' படத்தின் முன்னோட்டம் - ரசிகர்களிடம் படத்தைப் பற்றிய எதிர்பார்ப்பை ஏற்படுத்தி இருந்தது. படக்குழுவினரும் படத்தைப் பற்றி ஏகத்திற்கும் சமூக வலைதளங்களில் விளம்பரப்படுத்தியிருந்தார்கள். இதனை நம்பி படமாளிகைக்கு சென்றவர்களுக்கு படக் குழுவினர் எம்மாதிரியான அனுபவங்களை வழங்கினார்கள்? என்பதை காண்போம்.

முன்னாள் காவல்துறை அதிகாரியான சக்திவேல் ( அருண்பாண்டியன்) -  தனது மகன் ஜெய் ( ஆதித்யா சிவக்குமார்) என்பவரை காணவில்லை என காவல்துறையில் புகார் தருகிறார்.

இது தொடர்பான தொடர் விசாரணை விடயமாக அவர் காவல் நிலையத்திற்கு அடிக்கடி வருகிறார். இந்நிலையில் திருடர்களிடமிருந்து மீட்கப்பட்ட பொருட்களை அதற்கு உரியவர்களுடன் ஒப்படைக்கும் நிகழ்வு காவல் நிலையத்தில் நடைபெறுகிறது.

அந்த தருணத்தில் அந்த காவல் நிலையத்திற்கு நவீன தொழில்நுட்பத்தினாலான மடிக்கணினி ஒன்று இருக்கிறது. அதே தருணத்தில் அந்தக் காவல் நிலையத்தில் பணியாற்றும் மேனகா ( அக்ஷரா ரெட்டி) எனும் பெண் அதிகாரி சாதாரண உடையில் தன்னுடைய திருமண அழைப்பிதழை வழங்குவதற்காக அங்கு வருகிறார்.

அந்தத் தருணத்தில் அந்த மடி கணணியை திறந்து பாவிக்கும்போது அது காவல் நிலையத்தில் இருந்து யாரேனும் வெளியே சென்றால்... வெடிகுண்டு வெடிக்கும் என குரல் வழியாக மிரட்டல் விடுகிறது.  அந்த மிரட்டலின் பின்னணி என்ன? காவல் நிலையத்தில் பணய கைதியாக போகிறோம் என தெரியாமல் உள்ளே சென்று வெளியே வரவியலாமல் தவிப்பவர்களின் நிலை என்ன? என்பதை பரபரப்பாக விவரிக்கும் கதை தான் ரைட்.

பாலியல் தொல்லைக்குள்ளாகி.. மரணத்தை தழுவிய மகளுக்காக..  அவருடைய தந்தை பழிக்கு பழி வாங்கும் வழக்கமான கதை தான் ரைட். இதில் முதல் பாதி திரைக்கதை விறுவிறுப்பாக பயணிக்கிறது.

இது ரசிகர்களை இரண்டாம் பாதியை பார்க்கலாம் என்ற எதிர்பார்ப்பை தூண்டுகிறது. ஆனால் உச்சகட்ட காட்சிகள் சிறிய அளவிலான திருப்பம் இருந்தாலும்... எக்சன் விறுவிறுப்பு ஆகியவற்றை தவிர்த்து சென்டிமென்ட் நோக்கிப் பயணிப்பதால்.. பரபரப்பான டிவிஸ்ட்டை எதிர்பார்க்கும் ரசிகர்களுக்கு... சென்டிமென்ட் வழங்கப்படுவதால்... பார்வையாளர்களிடத்தில் கவனச் சிதறல் ஏற்படுகிறது.

அதன் பிறகும் அவர்களை தன் பக்கம் ஈர்க்க இயக்குநர் எந்த முயற்சியும் மேற்கொள்ளாத வகையில் கதை பயணிப்பதால்... ரசிகர்கள் வழக்கம் போல் தங்களது கைபேசியை பார்வையிட தொடங்கி விட்டனர்.

சக்திவேல் பாண்டியன் கதாபாத்திரத்தில் நடித்திருக்கும் அருண்பாண்டியன் - சில இடங்களில் இயல்பாகவும், பல இடங்களில் மிகை நடிப்பாலும் ரசிகர்களை கவர முயற்சிக்கிறார்.

ரகுராம் கதாபாத்திரத்தில் நடித்திருக்கும் நட்டி நட்ராஜ் - முதல் பாதியில் இரண்டே காட்சிகளில் தோன்றினாலும்... இரண்டாம் பாதியில் அதிலும் குறிப்பாக உச்சகட்ட காட்சிகளில் அதிரடியான திருப்பத்தை ஏற்படுத்தி, 'நான் தான் கதாநாயகன்' என ரசிகர்களின் மனதில் எளிதாக பதிகிறார்.

செல்லமுத்து என்ற காவலராக நடித்திருக்கும் நடிகர் மூணார் ரமேஷ் கதாபாத்திரத்தின் கனத்தை உணர்ந்து நடிக்காமல்... இயக்குநர் சொன்னதை மட்டுமே செய்திருப்பதால் அவருடைய நடிப்பு பல இடங்களில் படுசெயற்கை.

வர்ணிகா கதாபாத்திரத்தில் நடித்திருக்கும் நடிகை யுவினாவின் இளமையும் உற்சாகமும் ரசிகர்களை வசீகரிக்கிறது. ஆனால் நடிப்பில்....?

ஜெய் கதாபாத்திரத்தில் நடித்திருக்கும் நடிகர் ஆதித்யா சிவக்குமார் - தமிழ் திரையுலகிற்கு நம்பிக்கையான வரவு.

காவல் நிலையத்தையே கன்னிவெடியாக்கி.. காவலர்களை பணய கைதிகளாக ஆக்கி... நீதிமன்றத்தை காவல் நிலையத்திற்கு வரவழைத்து... காவல்துறையின் விசாரணையில் நடைபெற்ற மோசடிகளை...  காவல்துறை அதிகாரி ஒருவரே வெளி கொணர்வது புதிது என்றாலும்... இதற்காக எழுதப்பட்ட திரைக்கதையில் விறுவிறுப்பும், தொய்வும் கலந்து இருப்பதால்... ரசிகர்களுக்கு ஐம்பது சதவீத திரை அனுபவங்களே கிடைக்கிறது.

கதை பெரும்பாலும் காவல் நிலையத்திலேயே நடந்தாலும் அதனை தன்னுடைய கமெரா கண்களால் தொய்வில்லாமல் வழங்குவதில் ஒளிப்பதிவாளரும் , அவருக்கு துணை நின்ற பின்னணி இசையமைப்பாளரும் தங்கள் பங்களிப்பை முழுமையாக வழங்கி பாராட்டை பெறுகிறார்கள்.