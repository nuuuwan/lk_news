கல்வி நிதி குறைப்பை விமர்சிப்போரே அப்போது ஆதரித்தவர்கள்; தற்போது உயர்ந்த நிதி ஒதுக்கப்பட்டுள்ளது - நளின் ஹேவகே

ராஜபக்ஷர்கள் நாட்டை வங்குரோத்து நிலைக்கு தள்ளியதன் பின்னர் கல்வித்துறைக்காக ஒதுக்கப்பட்ட நிதி குறைக்கப்பட்டது. இதற்கு கையுயர்த்தி ஆதரவு வழங்கியவர்கள் இன்று கல்விக்கு நாங்கள் குறைவாக நிதி ஒதுக்கியுள்ளதாக குறிப்பிடுவது வேடிக்கையாகவுள்ளது. கல்வித்துறைக்கு அதிகளவான  நிதி தற்போது தான் ஒதுக்கப்பட்டுள்ளது என்று  தொழிற்கல்வி பிரதி அமைச்சர் நளின் ஹேவகே தெரிவித்தார்.

பாராளுமன்றத்தில் செவ்வாய்க்கிழமை (25) நடைபெற்ற 2026 வரவு செலவுத் திட்டத்தின் கல்வி, உயர்கல்வி மற்றும் தொழிற்கல்வி அமைச்சுக்கான நிதி ஒதுக்கீடு மீதான குழுநிலை விவாதத்தில் உரையாற்றும் போது மேற்கண்டவாறு குறிப்பிட்டார்.

முன்னாள் கல்வி அமைச்சர் அகில விராஜ் காரியவசத்தின் காலத்தில் தான் கல்வி அமைச்சுக்கு அதிகளான நிதி ஒதுக்கப்பட்டதாக  எதிர்க்கட்சியின் உறுப்பினர் சாமர சம்பத் குறிப்பிட்ட கருத்து முற்றிலும் பொய்யானது. நல்லாட்சி அரசாங்கத்தில் கல்விக்கு அதிகளவில் நிதி ஒதுக்கப்பட்டதாக குறிப்பிடப்பட்டது. ஆனால் உண்மையில் அவ்வாறு பாரியதொகை நிதி ஒதுக்கப்படவில்லை. கல்வி அமைச்சுக்கு ஒதுக்கப்பட்ட நிதி செலவழிக்கவுமில்லை.

பொருளாதார ரீதியில் முன்னேற்றமடைந்த நாட்டை நாங்கள் பொறுப்பேற்றதை போன்று எதிர்க்கட்சியினர் பேசுகிறார்கள்.குறைகளை மாத்திரம் குறிப்பிடுகிறார்கள். பாராளுமன்றத்தில் இருந்து குற்றச்சாட்டுக்களை முன்வைக்காமல் கண்ணாடிக்கு முன்னாள் சென்று குற்றஞ்சாட்டினால் அது பொருத்தமானதாக அமையும் என்று குறிப்பிட்டுக் கொள்கிறேன்.

மஹிந்த ராஜபக்ஷ, கோட்டபய ராஜபக்ஷ, பசில் ராஜபக்ஷ, நாமல் ராஜபக்ஷ உட்பட முழு  ராஜபக்ஷ குடும்பம் இந்த நாட்டை வங்குரோத்து நிலைக்குத் தள்ளியதன் பின்னர் கல்வி அமைச்சுக்கு ஒதுக்கப்பட்ட நிதி  குறைக்கப்பட்டது.இதற்கு இன்றை எதிர்க்கட்சியினர்  அன்று கையுயர்த்தி ஆதரவளித்தார்கள்.

2026 ஆம் ஆண்டுக்கான வரவு - செலவுத் திட்டத்திட்டத்தில் கல்வித்துறைக்கு அதிகளவில் நிதி ஒதுக்கப்பட்டுள்ளது. ஆகவே சுகாதாரம் மற்றும் கல்வி ஆகிய இரண்டு துறைகளுக்கும் அதிகளவில் நிதி ஒதுக்கப்பட்டுள்ளது. எதிர்காலத்தில் தேவையாயின் மேலும் நிதி ஒதுக்கப்படும்.இதில் எவ்வித முரண்பாடும் எமக்கு இல்லை என்றார்.