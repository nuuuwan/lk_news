எலிக்காய்ச்சல் தொற்றிலிருந்து பாதுகாப்பு பெற உடன் சிகிச்சை பெறுங்கள் ; சுகாதார அமைச்சு அறிவிப்பு

வெள்ள அனர்த்தத்தால் பாதிக்கப்பட்ட மக்கள் எலிக்காய்ச்சல் தொற்றிலிருந்து பாதுகாப்பு பெற உடனடியாக  சிகிச்சைப் பெறுவது அவசியம். நோய் தீவிரமடையும் பட்சத்தில் நிச்சயம் உயிரிழப்பு ஏற்படும் அபாயம் உள்ளதாக சுகாதார அமைச்சின்  அறிவித்துள்ளது.

இது தொடர்பில் ஞாயிற்றுக்கிழமை (30) சுகாதார மற்றும் வெகுசன ஊடக அமைச்சால் வெளியிடப்பட்ட அறிக்கையில் மேலும் குறிப்பிடப்பட்டிருப்பதாவது,

நாட்டில் உள்ள பல இடங்களில்  வெள்ளப்பெருக்கு மற்றும் மண்சரிவுகள் பதிவாகியுள்ளன. மேற்படி கோர அனர்த்தங்களில் சிக்கி நூற்றுக்கணக்கானோர் உயிரிழந்தும், காணாமலும் போயுள்ளனர். பேரிடரில் சிக்கியவர்களை மீட்கும் பணி தொடர்ச்சியாக இடம்பெற்று வருகிறது.

இதனால் தமது உறவுகளையும், உடைமைகளையும் இழந்து ஆயிரக்கனக்கான மக்கள் நிர்கதியிகியுள்ளதுடன், பெரும் துரங்களுக்கு மத்தியில் முகாம்களில் தங்கவைக்கப்பட்டுள்ளனர்.  கடும்  வெள்ளத்தால் பதிக்கப்பட்டுள்ள பகுதிகளில் தொற்று நோய்கள் தீவிரமாக பரவக் கூடிய சாத்தியப்பாடுகள் அதிகரித்துள்ளன.

குறிப்பாக வெள்ள அனர்த்தத்தால் பாதிக்கப்பட்ட எலிக்காய்ச்சல் தொற்றிலிருந்து பாதுகாப்பு பெற உடனடியாக  சிகிச்சைப் பெறுவது அவசியம். நோய் தீவிரமடையும் பட்சத்தில் நிச்சயம் உயிரிழப்பு ஏற்படும் அபாயம் உள்ளது. ஆகையால் பொதுமக்கள் நோய் தொடர்பில் விழிப்புணர்வோடு செயற்படுவது அவசியம்.

நாடளாவிய ரீதியில் உள்ள சுகாதார மருத்துவ அதிகாரி அலுவலகம் மற்றும் பொது சுகாதார பரிசோதகர்களிடம், நோய் தடுப்பு சிகிச்சைகள் தொடர்ச்சியாக வழங்கப்படுகின்றன. ஆகையால் மக்கள் உரிய அதிகாரிகளை தொடர்புக் கொண்டு அவற்றைப் பெற்றுக்கொள்ள முடியும்.

தொற்றுநோய் பிரிவினரின் ஆலோசனைக்கமைய நோய்தடுப்பு மருந்துகளை பாதிக்கப்பட்டோர் இருக்கும் இடங்களுக்கு கொண்டு செல்ல நடவடிக்கை எடுக்கப்பட்டுள்ளது.  உரிய நேரத்தில் சிகிச்சைகளை பெறுவதன் மூலம் உயிராபத்தை ஏற்படுத்தக்கூடிய எலிக்காய்ச்சலில் இருந்து பாதுகாத்துக் கொள்ளலாம்.

அத்தோடு  வெள்ளம் ஏற்பட்ட பகுதிகளில் வசிக்கும் மக்கள் தமது குடிநீர் தொடர்பில் அதிக கவனம் செலுத்துமாறு பொது சுகாதார பரிசோதகர்கள் சங்கம் வலியுறுத்தியுள்ளது. பல இடங்களில் நீர் நிலைகள் மாசடைந்து  குடிநீருக்கு தட்டுப்பாடு ஏற்பட்டுள்ளது. மாசடைந்த நீரை பருகுவதால் நோய் தொற்று ஏற்படக்கூடும். முடிந்தளவு தூய்மையான குடிநீரை பருகுமாறு அறிவுறுத்தியுள்ளனர்.