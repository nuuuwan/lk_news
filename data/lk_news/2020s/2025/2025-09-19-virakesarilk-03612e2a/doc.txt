ஆப்கானிஸ்தான் பல்கலைக்கழகங்களில் பெண்கள் எழுதிய புத்தகங்களுக்கு தடை விதித்த தலிபான் அரசு

ஆப்கானிஸ்தானில் உள்ள பல்கலைக்கழக கற்பித்தல் முறைமையிலிருந்து பெண்கள் எழுதிய புத்தகங்களை தலிபான் அரசாங்கம் நீக்கியுள்ளதாக சர்வதேச ஊடகங்கள் செய்தி வெளியிட்டுள்ளன.

புதிய தடையின் ஒரு பகுதியாக, மனித உரிமைகள் மற்றும் பாலியல் துன்புறுத்தல் தொடர்பான கற்பித்தலையும் தடை செய்துள்ளது.

“ஷரியா எதிர்ப்பு மற்றும் தலிபான் கொள்கைகள்” அடிப்படையில் “கவலைக்குரிய நூல்கள்” என கண்டறியப்பட்ட 680 புத்தகங்களில்,  “வேதியியல் ஆய்வகத்தில் பாதுகாப்பு" என்பது போன்ற தலைப்புகளில் பெண்கள் எழுதிய சுமார் 140 புத்தகங்கள் அடங்குவதாக தெரிவிக்கப்படுகிறது.

ஷரியாவின் கொள்கைகள் மற்றும் அமைப்பின் கொள்கையுடன் முரண்படுவதாக கருதப்படக்கூடிய 18 பாடங்களை அங்குள்ள  பல்கலைக்கழகங்களில் கற்பிக்கத் தடைவிதிக்கப்பட்டுள்ளதாக தலிபான் அதிகாரியொருவர் தெரிவித்துள்ளார்.

நான்கு ஆண்டுகளுக்கு முன்பு தலிபான்கள் ஆட்சிக்கு வந்ததிலிருந்து, தொடர்ச்சியாக பல கட்டுப்பாடுகளை விதித்துவந்த இந்த அறிவிப்பு விடுக்கப்பட்டுள்ளமை குறிப்பிடத்தக்கது.