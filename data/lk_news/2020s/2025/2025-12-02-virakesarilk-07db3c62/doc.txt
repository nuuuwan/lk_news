புயல், வெள்ளத்துக்கு முன் புறப்பட்ட 39 புகையிரதங்கள் கோட்டை நிலையத்துக்கு திரும்ப முடியாத நிலை - இலங்கை புகையிரத நிலைய அதிபர் சங்கம்

நாட்டில் இடம்பெற்ற புயல் மற்றும் மண்சரிவு,வெள்ள அனர்த்தத்துக்கு முந்தைய தினம் றம்புக்கனை,பொல்காவெல,குருநாகல், கண்டி, சிலாபம், புத்தளம் மற்றும் கனேவத்த ஆகிய புகையிரத நிலையங்களுக்கு புறப்பட்ட 39 புகையிரதங்கள் மீண்டும் கொழும்பு கோட்டை புகையிரத நிலைத்துக்கு திரும்ப முடியாத நிலை உள்ளது. இவ்வாறான நிலையில் புகையிரத சேவையை பயன்படுத்தும் பொதுபயணிகளின் எண்ணிக்கைக்கு அமைய புகையிரதங்களை சேவையில் ஈடுபடுத்துவதில் பாரிய சிக்கல்கள் தோற்றம் பெற்றுள்ளன. பிரதான புகையிரத வீதியில் ஒருசில பகுதிகளையாவது உடனடியாக புனரமைத்தால் இந்த நெருக்கடிக்கு தீர்வு காணலாம் என இலங்கை புகையிரத நிலைய அதிபர் சங்கம் அறிவுறுத்தியுள்ளது.

புகையிரத நிலைய அதிபர் சங்கத்தின் செயலாளர் கசுன் சாமர வெளியிட்டுள்ள ஊடக அறிக்கையில் மேலும் குறிப்பிடப்பட்டுள்ளதாவது,

நாட்டில் ஏற்பட்ட புயல் மற்றும் இயற்கை அனர்த்தங்களினால் புகையிரத சேவையின் பாதைகள், பாலங்கள், புகையிரத நிலையங்கள், மற்றும் சமிஞ்சை கட்டமைப்புக்கள் மற்றும் பிரதான கட்டிடங்கள் மோசமாக சேதமடைந்துள்ளன.இந்த அனர்த்தத்தால் மிக மோசமாக பாதிக்கப்பட்ட அரச திணைக்களமாக புகையிரத திணைக்களம் காணப்படுவது கவலைக்குரியது.

நெருக்கடியான நிலையிலும் கரையோர வீதி (மருதானை – பெலியத்த), களனிவெளி வீதி( கொழும்பு கோட்டை – அவிசாவெல்ல), பிரதான வீதி( கொழும்பு கோட்டை –அம்பேபுஸ்ஸ), புத்தளம் வீதி (கொழும்பு கோட்டை – கொச்சிசக்கடை) ஆகிய பகுதிகளுக்கு புகையிரத சேவைகள் மேற்கொள்ளப்பட்டுள்ளன.

ஏற்பட்ட அனர்த்தங்களினால் புகையிரதங்களுக்கும் சேதம் ஏற்பட்டுள்ளன.அனர்த்தத்துக்கு முந்தைய தினம் றம்புக்கனை,பொல்ஹாவெல,குருநாகல், கண்டி, சிலாபம், புத்தளம் மற்றும் கனேவத்த ஆகிய புகையிரத நிலையங்களுக்கு புறப்பட்ட 39 புகையிரதங்கள் மீண்டும் கொழும்பு கோட்டை புகையிரத நிலைத்துக்கு திரும்ப முடியாத நிலை உள்ளது.இவ்வாறான நிலையில் புகையிரத சேவையை பயன்படுத்தும் பொதுபயணிகளின் எண்ணிக்கைக்கு அமைய புகையிரதங்களை சேவையில் ஈடுபடுத்துவதில் பாரிய சிக்கல்கள் தோற்றம் பெற்றுள்ளன.

இந்த 39 புகையிரதங்களில் தினசரி அலுவலக புகையிரத சேவையில் ஈடுபடும் 18 புகையிரதங்களும் உள்ளடங்குகின்றன.இதனால் புகையிரத பயணிகளும், புகையிரத நிலைய பொறுப்பதிகாரிகளும் பெரும் அசௌகரியங்களுக்கு உள்ளாகியுள்ளார்கள்.

இந்த நெருக்கடியான நிலைமையை முகாமைத்துவம் செய்வதற்குரிய குறைந்தபட்ச நடவடிக்கைகளையேனும் விரைவாக மேற்கொள்ள வேண்டும்.பிரதான வீதியில் புஜ்ஜொமுவ பகுதியில் சேதமடைந்துள்ள புகையிரத பாதையை விரைவாக புனரமைத்து பொல்ஹாவெல்ல மற்றும் றம்புக்கனை புகையிரத நிலையங்களில் நிறுத்தி வைக்கப்பட்டுள்ள புகையிரதங்களை அலுவலக புகையிரத சேவைக்காக இணைத்துக் கொள்ளுதல் மற்றும் சிலாபம் வரை புகையிரத பாதையை புனரமைத்ததன் பின்னர் சிலாபம் புகையிரத நிலையத்தில் நிறுத்தி வைக்கப்பட்டுள்ள புகையிரதங்களை அலுவலக புகையிரத சேவைக்காக பயன்படுத்திக் கொள்ள முடியும்.

புகையிரத சேவையை வழமைக்கு கொண்டு வருவதற்கு இலங்கை புகையிரத சாரதிகள் சங்கம் முழுமையான ஒத்துழைப்பு வழங்கும்.போதுமான புகையிரதங்களை சேவையில் ஈடுபடுத்த முடியாததால் பொதுபயணிகள் அசௌகரியங்களுக்கு முகங்கொடுத்துள்ளதையிட்டு கவலையடைகிறோம்.