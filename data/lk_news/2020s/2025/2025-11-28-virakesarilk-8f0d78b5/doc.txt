தற்காலிக முகாம்களுக்கு செல்லும் மக்கள் பல சிக்கல்களுக்கு முகங்கொடுக்கிறார்கள் ; அது குறித்தும் கவனம் செலுத்த வேண்டும் - சாணக்கியன் இராசமாணிக்கம்

இடர் முகாமைத்துவத்துக்கு அரசாங்கம் எடுக்கும் திட்டங்களுக்கு முழுமையான ஒத்துழைப்பு வழங்குவோம். அனர்த்தத்தின் போது தற்காலிக முகாம்களுக்கு செல்லும் மக்கள் பல சிக்கல்களுக்கு முகங்கொடுக்கிறார்கள். அது குறித்தும் கவனம் செலுத்த வேண்டும் என இலங்கைத் தமிழரசுக் கட்சியின் மட்டக்களப்பு மாவட்ட பாராளுமன்ற உறுப்பினர் சாணக்கியன் இராசமாணிக்கம் வலியுறுத்தினார்.

பாராளுமன்றத்தில் வெள்ளிக்கிழமை (28) நடைபெற்ற அமர்வின் போது  நாட்டில் நிலவும் இயற்கை அனர்த்த நிலைமை குறித்து உரையாற்றுகையில் மேற்கண்டவாறு குறிப்பிட்டார்.

நாட்டில் நிலவும் இயற்கை அனர்த்தங்களுக்கு மத்தியில் இடர் முகாமைத்துவத்துக்கு  அரசாங்கம் எடுக்கும் நடவடிக்கைகளுக்கு நன்றித் தெரிவித்துக் கொள்கிறோம்.

வடக்கு மற்றும் கிழக்கு மாகாணங்களும் இந்த அனர்த்தத்தால் பாதிக்கப்பட்டுள்ளது. மலையக பகுதிகளில் தற்போது பொழியும் மழை நீர்  வடக்கு மற்றும் கிழக்கு மாகாணங்கள் ஊடாகவே கடலுக்குச் செல்லும்.

அனர்த்த்துக்கு பாதிக்கப்பட்டுள்ள மக்கள் தற்காலிக முகாம்களுக்கு செல்லும் போது பல நெருக்கடிகளுக்கு முகங்கொடுக்கிறார்கள். வீட்டை விட்டுச் சென்றால்  வீட்டில் உள்ள பொருட்கள் திருடுபோய்விடுமோ என்றும் அச்சமடைகிறார்கள். ஆகவே இவ்வாறான பிரச்சினைகள் குறித்தும் அரசாங்கம் கவனம் செலுத்த வேண்டும்.

பிரதேச சபைத் தலைவர்களை நியமிக்கும் போது தகுதியானவர்களை நியமியுங்கள். தேசிய மக்கள் சக்தியின் உறுப்பினர்களை இந்த பதவிகளுக்கு நியமித்துள்ளீர்கள். அவர்கள் நாங்கள்  சொல்வது எதையும் கேட்பதில்லை தன்னிச்சையாக செயற்படுகிறார்கள் என்றார்.