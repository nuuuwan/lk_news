பாலியல் குற்றச்சாட்டு : பிரிட்டன் இளவரசர் அன்றூ அரச பட்டங்களைத் துறந்தார்!

அமெரிக்க பாலியல் குற்றவாளி ஜெஃப்ரி எப்ஸ்டீனுடன் இருந்த தொடர்பு மற்றும் பாலியல் வன்கொடுமை குற்றச்சாட்டுகள் காரணமாக பிரிட்டன் மன்னர் சார்லஸின் இளைய சகோதரரான இளவரசர் அன்றூ (65) தனது அரச பட்டங்கள் மற்றும் கௌரவங்களைப் பயன்படுத்துவதைத் துறப்பதாக அதிகாரபூர்வமாக அறிவித்துள்ளார்.

யோர்க் பிரதேசத்தின் டியூக் (Duke of York) என்ற பட்டம் உள்ளிட்ட தனக்கு வழங்கப்பட்ட அனைத்து அரச பட்டங்கள் மற்றும் கௌரவங்களை இனி பயன்படுத்தப் போவதில்லை என அன்றூ வெளியிட்டுள்ள அறிக்கையில் தெரிவித்துள்ளார்.

அந்த அறிக்கையில் அவர், "மன்னருடனும், குடும்பத்தினருடனும் கலந்துரையாடிய பிறகு, என் மீதான தொடர்ச்சியான குற்றச்சாட்டுகள் மன்னர் மற்றும் அரச குடும்பத்தின் பணிகளுக்கு இடையூறாக உள்ளது என்ற முடிவுக்கு வந்தோம். எனவே, எனது கடமையே பிரதானம் எனக் கருதி, அரச குடும்பத்தின் ஒப்புதலுடன் இந்த முடிவை எடுத்துள்ளேன்" என்று கூறியுள்ளார்.

எனினும், தான் மீதான குற்றச்சாட்டுகளை முற்றிலும் மறுப்பதாகவும் அவர் மீண்டும் வலியுறுத்தியுள்ளார். இந்த அதிரடி முடிவு, அன்றூ மீதான அவப் பெயரிலிருந்து அரச குடும்பத்தை மேலும் பாதுகாக்கும் முயற்சியாகக் கருதப்படுகிறது.

இந்த முடிவால், இளவரசர் அன்ற இனி யோர்க்க பிரதேசத்தின் டியூக் என்ற பட்டத்தை பயன்படுத்த மாட்டார். அவரது முன்னாள் மனைவி சாரா ஃபெர்குசனும் யோர்க் பிரதேசத்தின் டச்சஸ் என்ற பட்டத்தை இனி பயன்படுத்த மாட்டார். எனினும், அவர்களின் மகள்களான இளவரசிகள் பீட்ரிஸ் மற்றும் யூஜெனியின் அரச பட்டங்களில் எந்த மாற்றமும் இருக்காது. சட்டப்படி, அன்றூ ஒரு இளவரசராக (Prince) நீடிப்பார்,  ஆனால் பொது வாழ்வில் அவரது பங்கு மிகவும் குறைக்கப்பட்டிருக்கும்.

இளவரசர் அன்றூ மீது பாலியல் வன்கொடுமை குற்றச்சாட்டு சுமத்திய வேர்ஜீனியா கியூஃப்ரே என்ற பெண் மரணத்துக்கு முன் எழுதிய 'Nobody's Girl' என்ற சுயசரிதை அடுத்த வாரம் வெளியாக உள்ளது. அன்றூவின் இந்த அறிவிப்பு, அவரது சுயசரிதை வெளியாவதற்கு சில நாட்களுக்கு முன்னரே வந்துள்ளது குறிப்பிடத்தக்கது. இந்தப் புத்தகம் அன்றூ மீதான குற்றச்சாட்டுகள் குறித்த மேலும் பல பரபரப்பான தகவல்களை வெளியிடும் என்று எதிர்பார்க்கப்படுகிறது.