அமெரிக்காவின் வரிவிதிப்புக்கு மத்தியில் இந்தியாவுடன் வர்த்தகத்தை பலப்படுத்த ரஷ்யா திட்டம் - புட்டின் உறுதி

உக்ரைன் - ரஷ்யா போரினால் ரஷ்யாவிடம் இருந்து மசகு எண்ணெய் இறக்குமதி செய்யும் இந்தியா மீது அமெரிக்கா விதித்துள்ள கடுமையான வரிவிதிப்பு நடவடிக்கைகளால் ஏற்படும் இழப்புகளை ஈடுகட்டவும், இரு நாடுகளுக்கும் இடையேயான வர்த்தகத்தை அதிகரிக்கவும் ரஷ்யா திட்டமிட்டுள்ளதாக அந்நாட்டின் ஜனாதிபதி விளாடிமிர் புட்டின் தெரிவித்துள்ளார்.

ரஷ்யாவின் சோச்சி நகரில் நடைபெற்ற சர்வதேச வோல்டாய் கருத்தரங்கில் உரையாற்றிய ரஷ்ய ஜனாதிபதி புட்டின், இந்தியா உடனான உறவு மற்றும் வர்த்தகம் குறித்து முக்கிய கருத்துக்களைப் பகிர்ந்து கொண்டார்.

"ரஷ்யாவிடம் இருந்து மசகு எண்ணெய் இறக்குமதி செய்வதால் இந்தியா மீது அமெரிக்கா விதித்துள்ள 50 சதவீத வரிவிதிப்பு நடவடிக்கைகளால் இந்தியா எதிர்கொள்ளும் இழப்புகள், ரஷ்யா உடனான மசகு எண்ணெய் இறக்குமதி மூலம் சமன் செய்யப்படும். இதன் மூலம் ஒரு இறையாண்மை கொண்ட நாடாக இந்தியா தனது கௌரவத்தைப் பெறும்.

மேலும், வர்த்தக ஏற்றத்தாழ்வுகளை நீக்கும் நோக்கில், இந்தியாவிடம் இருந்து அதிக அளவில் விவசாய பொருட்கள் மற்றும் மருந்துகளை வாங்க நாங்கள் திட்டமிட்டுள்ளோம். இதற்கான வழிமுறைகள் குறித்து சிந்திக்குமாறு ரஷ்ய அரசு துறைகளுக்கு நான் அறிவுறுத்தியுள்ளேன்."

"ரஷ்யாவிற்கு இந்தியாவுடன் எந்தப் பிரச்சினையோ அல்லது பதற்றங்களோ ஒருபோதும் இருந்ததில்லை. இரு நாடுகளும் எப்போதும் தங்கள் உணர்திறன்களைக் கருத்தில் கொண்டு நடவடிக்கைகளை எடுத்து வருகின்றன. சோவியத் யூனியன் காலத்தில் இருந்து, இந்தியா தனது சுதந்திரத்திற்காகப் போராடிய காலத்தில் இருந்து, ரஷ்ய - இந்தியா உறவில் எப்போதுமே ஒரு சிறப்புத் தன்மை இருந்து வந்திருக்கிறது. இந்தியா அதை மறக்கவில்லை என்பதை நாங்கள் பாராட்டுகிறோம். எனது நண்பர் மோடியுடனான பேச்சுவார்த்தைகள் எனக்கு மிகுந்த நம்பிக்கை அளிக்கின்றன. மோடி சமநிலையான, தேசிய சிந்தனையை உடைய தலைவர். என்று குறிப்பிட்டார்.

"பல்வேறு முக்கிய பிரச்சினைகளில் இந்தியா-ரஷ்யா இடையே பேச்சுவார்த்தைகளை முன்னெடுத்து, எங்கள் நிலைப்பாடுகளைக் கவனமாகக் கணக்கில் எடுத்துக்கொள்கிறோம். நமது வெளியுறவு அமைச்சகங்கள் மிகவும் நெருக்கமாக இணைந்து செயல்படுகின்றன. அதே சமயம், ரஷ்ய - இந்தியா இடையே பொருளாதார ஒத்துழைப்பில் உள்ள குறிப்பிட்ட சில பிரச்சினைகளைத் தீர்க்க வேண்டிய அவசியமும் உள்ளது.

உதாரணமாக, ரஷ்யாவிற்கும் இந்தியாவிற்கும் இடையிலான வர்த்தகத்தின் இலாபம் 63 பில்லியன் அமெரிக்க டொலர்களாக உள்ளது. அதுவே ரஷ்யா-பெலாரஸ் இடையே 50 பில்லியன் அமெரிக்க டொலர்களாக உள்ளது. இருப்பினும், இந்தியாவின் மக்கள் தொகை 150 கோடியாக உள்ள நிலையில், பெலாரஸ் நாட்டின் மக்கள் தொகை வெறும் ஒரு கோடிதான். இதன் மூலம் நமது பொருளாதார சாத்தியக்கூறுகளுக்கான வாய்ப்புகள் ஒத்துப்போகவில்லை என்பது தெளிவாகிறது. இதனைத் தீர்க்க கூடுதல் வழிகள் குறித்து நாம் ஆராய வேண்டும்," என்று அவர் தெரிவித்தார்.

இந்த அறிவிப்பு, அமெரிக்காவின் வரிவிதிப்பு அழுத்தங்களுக்கு மத்தியில் இந்தியாவுக்குப் பொருளாதார ரீதியிலான ஆதரவை வழங்குவதாகவும், இரு நாடுகளுக்கும் இடையேயான நீண்டகால நட்புறவை உறுதிப்படுத்துவதாகவும் அமைந்துள்ளது.