தங்காலையில் போதைப்பொருளுடன் 3 லொறிகள் கைப்பற்றப்பட்ட விடயம்; சந்தேகநபர்களுக்கு தொடர்ந்தும் விளக்கமறியல்

தங்காலை சீனி மோதர பகுதியில் போதைப்பொருளுடன்  மூன்று லொறிகள் கைப்பற்ற சம்பவம் தொடர்பில் கைது செய்யப்பட்ட 4 சந்தேகநபர்களை எதிர்வரும் 13ஆம் திகதி வரை விளக்கமறியலில் வைக்குமாறு தங்காலை நீதவான் நீதிமன்றம் உத்தரவிட்டுள்ளது.

திங்கட்கிழமை (29) சந்தேகநபர்கள் வழக்கு விசாரணைக்காக மன்றில் ஆஜர்படுத்தப்பட்ட நிலையில் நீதவானால் மேற்படி உத்தரவு பிறப்பிக்கப்பட்டது.

தங்காலை சீனிமோதர மற்றும் கொடெல்லாவ பகுதியில் கடந்த 22 ஆம் திகதி (திங்கட்கிழமை) ஐஸ் மற்றும் ஹெரோயின் போதைப்பொருளுடன்  மூன்று லொறிகள் கைப்பற்றப்பட்டன. சீனிமோதர பகுதியில் இருந்த வீடொன்றிலிருந்தும் உயிரிழந்த நிலையில் இருவரது சடலங்கள், போதைப்பொருளும் கைப்பற்றப்பட்டன. அன்றைய தினம் மாத்திரம் மேற்படி சுற்றிவளைப்புகளின் போது சுமார் 705 கிலோ கிராம் போதைப்பொருள் பொலிஸாரால் மீட்கப்பட்டிருந்ததுடன் ரி-56 ரக துப்பாக்கி ஒன்றும், ரிவோல்வர் ரக 5 துப்பாக்கிகளும் கைப்பற்றப்பட்டன.

ஏற்கனவே சம்பவம் தொடர்பில் வைத்தியசாலையில் அனுமதிக்கப்பட்டதன் பின்னர் உயிரிழந்த  உனகுருவே துசிதவின் இரண்டு மகன்கள் , போதைப்பொருள் கண்டுபிடிக்கப்பட்ட லொரிகளின் பதிவு செய்யப்பட்ட மூன்று உரிமையாளர்கள் மற்றும் லொரி  ஓட்டுநர் ஒருவர் என ஆறு பேர் கைது செய்யப்பட்டுள்ளார்.

இந்நிலையில் இரு லொரிகளின் உரிமையாளர்கள், ஒரு லொறி சாரதி மற்றும் சீனிமோதர பகுதியில் இருந்து வீட்டில் சடலமாக மீட்கப்பட்ட நபர் ஒருவரது மகன் ஆகியோர்  நேற்று திங்கட்கிழமை வழக்கு விசாரணைக்காக தங்காலை நீதவான் நீதிமன்றத்தில் ஆஜர்படுத்தப்பட்டனர்.  இதன்போது முன்வைக்கப்பட்ட சாட்சியங்களை கருத்தில் கொண்ட நீதவான் சந்தேகநபர்களை எதிர்வரும் செப்டம்பர் மாதம் 13 ஆம் திகதி வரை சந்தேகநபர்களை  விளக்கமறியலில் வைக்குமாறு உத்தரவிட்டார்.