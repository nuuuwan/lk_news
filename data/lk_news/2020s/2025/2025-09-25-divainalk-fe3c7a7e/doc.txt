මම තාම කවිය ඇතුළේ මගේ අනන්‍යතාව සොයනවා – අමන්දි ධර්මරත්න

විශ්වවිද්‍යාලය යනු දැනුම පමණක් නොව පුද්ගලයා ගොඩනගන වේදිකාවක් ය. විශ්වවිද්‍යාලය තුළින් බිහිවන සොඳුරු නිර්මාණ සමාජයට අලුත් දැක්මක් වේ. විශ්වවිද්‍යාලය තම ශිෂ්‍ය ශිෂ්‍යාවන්ගේ සාහිත්‍යය කෘති එළිදැක්වීම සඳහා ශාලාවක් ලබාදීම විශේෂ අර්ථයක් ඇති සිද්ධියක් වේ. ඒ මගින් විශ්වවිද්‍යාලයක වටිනාකම ඉස්මතු වේ.

කොළඹ විශ්වවිද්‍යාලයේ නීති පීඨයේ තුන්වැනි වසරේ අධ්‍යයන කටයුතුවල නිරත වෙමින් සිටින අමන්දි ධර්මරත්න ශිෂ්‍යාව විසින් ලියා තිබෙන “මගේ වලාකුළු යුවතිය” නමැති පළමුවැනි කාව්‍ය සංග්‍රහය එළිදැක්වීමේ උත්සවය 2025 සැප්තැම්බර් 26 වැනිදා සවස 3.30ට, කොළඹ විශ්වවිද්‍යාලයේ නවකලාගාරයේදී පැවැත්වේ. එම කෘතිය පිළිබඳ කොළඹ විශ්වවිද්‍යාලයේ නීති පීඨයේ පීඨාධිපති ජ්‍යෙෂ්ඨ මහාචාර්ය නිශාන්ත සම්පත් පුංචිහේවා මහතා සහ අමන්දි සමග ‘දිවයින වටමඬල’ සිදු කළ සාකච්ඡාව මෙසේ ය.

ප්‍රශ්නය – පීඨාධිපතිතුමනි, නීතිඥයෙකු වෙන්නට සූදානම් වන ශිෂ්‍යාවක් සාහිත්‍යය නිර්මාණ සිදු කිරීම ඔවුන්ගේ අනාගත වෘත්තීය ගමනට උපකාරී වෙයි කියලා ඔබ හිතනවා ද ?

පිළිතුර – නීතිය හා සාහිත්‍යය ඇත්තටම මම දකින්නේ අත්වැල් බැඳගෙන යන අංශ දෙකක් විදියට. අපි නීතිවේදී විශේෂ ගෞරව උපාධියේ දී ‘සෞන්දර්යාත්මක ඇගයීමේ නීතිය’ යනුවෙන් අලුත් විෂයක් හඳුන්වා දුන්නා. හේතුව සාහිත්‍යයෙන් මිනිස්සුන්ට ප්‍රඥාව වඩාත් වර්ධනය කරනවා. නීතිය සාහිත්‍යය තුළත් නීති අවශ්‍යතාවය, නීතිය ගැන වෙනම ම ඇසකින් බලනවා. උදාහරණයක් විදියට “හුණු වටය” කතාවේ “අසඩක්” විනිශ්චයකාරතුමා විනිශ්චය කරන ආකාරය බලන්න. ඉතින් මේ විදියට ගත්තා ම මම හිතනවා සාහිත්‍යයේ පැතිකඩක් නිරතුරුව නීතිය තුළ තියෙනවා කියලා. මොකද සාහිත්‍යය කියන්නේ මිනිස් අත්දැකීම්. සාහිත්‍යය මිනිස් අත්දැකීම් ලස්සනට විවර කරනවා. නීතිය කියන්නේ සමාජ ප්‍රපංචයක්. මිනිසුන්ගේ හැසිරීම් පාලනය කරන රීති මාලාවට නීතිය කියලා කියන්නේ. එවිට ඒ රීති මාලාව සාහිත්‍යමය ඇසකින් බලන්න පුළුවන්. මෙය මම දකින්නේ නීතිය සහ සාහිත්‍යය කියන්නේ අත්‍යන්තයෙන් ම සම්බන්ධ විෂය ක්ෂේත්‍ර දෙකක් විදියට. නීතියත් සාහිත්‍යත් සමාජය වෙනුවෙන් කටයුතු කරන ක්ෂේත්‍ර වෙනවා. සාහිත්‍ය මගින් ශිෂ්‍යයින් මනුෂ්‍ය සමාජය පිළිබඳ ගැඹුරු අවබෝධය වර්ධනය කර ගන්නවා. එය නීතිඥයකුට ඉතා වැදගත් කියලා මම හිතනවා.

ප්‍රශ්නය – අමන්දි, ඔබ නීති පීඨයේ ශිෂ්‍යාවක් හැටියට නීතිය අධ්‍යයනය කරන අතරම කවි ලියන්න ආසාවක් ඇතිවීමේ කථාව මොකක්ද ?

පිළිතුර – කවදහරි මගේම කවි පොතක් නව කලාගාරයේ එළිදක්වනවා කියන සිතුවිල්ල මට ඇති වුණේ මම නීතිය හදාරන්න කොළඹ විශ්වවිද්‍යාලයට අඩිය තියපු මොහොතේ. නමුත් මට කවි ලියන්න ආසාව ඇති වුණේ ඉස්සෙල්ලාම දහය වසරෙදි. නව යොවුන් වියේ පාසල් දැරිවියක් හැටියට ප්‍රේමය සම්බන්ධ සියුම් අදහස් වචන ඇතුළෙ හංගලා නෝට්බුක් එකක් පිරෙන්න ලියපු කවි පොත විනයභාර ගුරුතුමීට හසුවුණ නිසයි මුළු පාසලම මගේ හැකියාව ගැන දැන ගත්තේ. ඒත් සමඟම මගේ ගුරුවරුන් මාව සාහිත්‍යය තරග සඳහා යොමුකළා. මගේ පාසල් සහතික අතර වැඩියෙන්ම තියෙන්නේ සාහිත්‍ය සහතික. කොරෝනා ඒමත් එක්කම පාසල් දුවා දරුවන් වෙනුවෙන් “රටක් වටින පොතක්” කියලා පොත් ලිවීමෙ ව්‍යාපෘතියක් ආරම්භ වුණා. ඒ කාලයෙදි මං උසස් පෙළ කලා විෂය ධාරාවෙන් හදාරමින් හිටියෙ, ඒකාලෙ මං ලියූ කවි එකතු කරලා “වැහිකෝඩය” නමින් පොතක් එම තරගයට යොමුකළා. ඒ පොත අවසන් ජයග්‍රාහී සියදෙනා අතරට ඒම විශාල සතුටක්. ඒ වගේම 2024 වර්ෂයේ බස්නාහිර යොවුන් පළාත් ලේඛක තරගාවලියේ නිසඳැස් අංශයෙන් ප්‍රථම ස්ථානය දිනුවා. ඒ ජයග්‍රහණයත් මේ කවි පොත එළිදැක්වීම සඳහා මට වක්‍රාකාරයෙන් හෝ අභිප්‍රේණයක් වෙන්න ඇති. ඇත්තටම කවිය කියන්නෙ පුංචි සන්දියෙ ඉඳලම කාලයක් තිස්සෙ මා එක්කම වැඩුණු මගේ ජීවිතේම කොටසක්.

ප්‍රශ්නය – ඔබේ කවියේ භාෂාවට ඔබේ අධ්‍යයන ක්ෂේත්‍රය බලපෑමක් වුණා ද ?

පිළිතුර – කවියේ භාෂාව මිනිස්සුන්ගෙ ජිවිතේ විවිධ අවධීන් අනුව, මිනිස්සු ජීවත්වෙන සන්දර්භය අනුව, පරිශීලනය කරන සාහිත්‍යය නිර්මාණ එක්ක වෙනස්වීම්වලට ලක්වෙනවා. මගේ කවියත් ඒ වගේ. පාසල් සමයේ ලියපු කවියේ භාෂාවයි වර්තමානයේ මං ලියන කවියේ භාෂාවයි අතර විශාල පරස්පරතාවයක් තියෙනවා. සමහර විට තව අවුරුදු දෙක තුනකින් මගේ කවියේ භාෂාව මීටත් වඩා වෙනස් වෙන්න පුළුවන්. කොහොම නමුත් මං තවමත් කවිය තුළ මගේ අනන්‍යතාව හොයමින් ඉන්නෙ. මං නීතිය හදාරන ශිෂ්‍යාවක් වුවත් වර්තමානයේ මගේ කවි තුළට මගේ අධ්‍යයන ක්ෂේත්‍රයේ විශාල බලපෑමක් වෙලා නෑ කියලයි මම විශ්වාස කරන්නෙ. කොහොම නමුත් මට මගේ නිර්මාණ ඇතුළේ නීති ශිෂ්‍යාවක් හැටියට පෙනී ඉන්න අවශ්‍ය නෑ.

ප්‍රශ්නය – “මගේ වලාකුළු යුවතිය” යනුවෙන් කවිපොත නම් කිරීමට හේතුව කුමක් ද ?

පිළිතුර – “මගේ වලාකුළු යුවතිය” කියන නම පොත එක්ක වගේම මා එක්කත් කදිමෙට ගැලපුණා. මට මගේ කියලා වැලඳගන්න පුළුවන් විදිහේ මගේ ආත්මය එක්ක බැඳුණු හැඟීම් බන්දේසියක් මුද්‍රිත කොළ අතර වැතිරිලා ඉන්නකොට මට මගේ වලාකුළු යුවතියයි මායි අතර වෙනසක් දැනෙන්න විදිහක් නෑනෙ. ඒ ඉන්නේ මමමයි. ඒ නිසයි මට මේ නම ඒ තරම් ළෙන්ගතු විදිහට සමීපව දැනෙන්නෙ.

ප්‍රශ්නය – මෙම කෘතියෙන් ඔබ සමාජයට කියන්නට උත්සාහ කරන්නේ කුමක් ද ?

පිළිතුර – කවිය කියන්නේ සෑහෙන්න සැලසුම් කරලා, වෙහෙස වෙලා අපහසුවෙන් ගොඩනගාගන්න ඕනි දෙයක් නෙවෙයි. ගොඩක් වෙලාවට සැලසුම් කරලා ලියන දේවල්වලට වඩා නිරායාසයෙන්ම ලියවෙන කවි ගොඩක් දැනෙන්නෙ, ලස්සනට ලියවෙන්නෙ ඒකයි. ඉතින් මගේ වලාකුළු යුවතිය කවි පොත පුරාවටම තියෙන්නෙ එහෙම ලියවුණු කවි. නමුත් මම මගේ කවි පොත පුරාම උත්සහ කරන්නෙ සමාජයට යමක්  ඒත්තුගන්වනවාට වඩා මටම, මං තුළම පවතින දෙයකට යමක් කියන්න. ඒක පාඨකයා අතට පත් වුණාම තමන්ගේ කෝණයෙන් කියවා ගැනීමේ සම්පූර්ණ නිදහස මං ඔවුන්ට ලබාදෙනවා. මම හොඳටම දන්නවා මිනිස්සු සාහිත්‍යය නිර්මාණ ඇතුළෙ හොයන්නෙ තමන්වම, තමන්ගෙ ජිවිතෙත් එක්ක හරි හරියට ගැළපෙන නිර්මාණ තදින් තමන්ගෙ ආත්මය එක්ක වැලඳගෙන ඔවුන් එය ආදරෙන් විඳිනවා දකින්නට මං කැමතියි. ඒ හැර මං විශ්වාස කරන හැටියට මගේ පොත එළිදැක්වීම එක් අතකට විශ්වවිද්‍යාල අධ්‍යාපනය ලබන සාහිත්‍යයට ඇලුම් කරන තමන්ගෙම නිර්මාණයක් කරන්න බලාපොරොත්තුවෙන් ඉන්න විද්‍යාර්ථයින්ට කුඩා හෝ දිරිමත් කිරීමක් වෙන්න පුළුවන්. ඒක මට සතුටක්.