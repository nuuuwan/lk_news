இறால் மீள் ஏற்றுமதியை நெறிப்படுத்த புதிய திட்டம்

இலங்கையின் இறால் ஏற்றுமதித் துறை எதிர்கொண்ட பல்வேறு சவால்களுக்குத் தீர்வு காணும் வகையில், இறால் மீள் ஏற்றுமதிக்கான புதிய மற்றும் விரிவான தரமான செயற்பாட்டு நடைமுறையை (Standard Operating Procedure - SOP) கடற்றொழில், நீரியல் மற்றும் கடல் வளங்கள் அமைச்சு அறிமுகப்படுத்தியுள்ளது. இலங்கையின் பொருளாதாரத்திற்கு கணிசமான அந்நியச் செலாவணியைப் பெற்றுத்தரும் இறால் ஏற்றுமதித் துறையை மேலும் வலுப்படுத்துவதே இதன் நோக்கமாகும்.

சர்வதேச சந்தையில் இலங்கை இறால்களுக்கு அதிக கேள்வி நிலவினாலும், அண்மைக் காலமாக உள்நாட்டு நுகர்வு அதிகரிப்பு (குறிப்பாக சுற்றுலாத் துறையின் வளர்ச்சி காரணமாக) மற்றும் உள்நாட்டு உற்பத்தியில் ஏற்பட்ட சில குறைபாடுகள் காரணமாக பல சவால்கள் எழுந்தன.

இந்த நிலைமையில், ஏற்றுமதித் தேவையைத் தொடர்ச்சியாகப் பேணுவதற்காக, கடந்த சில ஆண்டுகளாக வெளிநாடுகளில் உற்பத்தியாகும் இறால்களை இலங்கைக்கு இறக்குமதி செய்து, மதிப்பை அதிகரித்து மீண்டும் மீள் ஏற்றுமதி செய்ய அரசாங்கம் அனுமதி அளித்திருந்தது.

இருப்பினும், இந்த நடைமுறை உள்நாட்டு இறால் வளர்ப்பாளர்களிடையே பல்வேறு கவலைகளையும் அச்சங்களையும் ஏற்படுத்தியது. வெளிநாட்டு இறால்கள் உள்நாட்டுச் சந்தையில் கலந்தால் தமது இறால்களுக்கான கேள்விக்கு பாதிப்பு ஏற்படும் என்ற அச்சம், நோய்கள் பரவும் ஆபத்து, மற்றும் சில நாடுகள் விதிக்கும் ஏற்றுமதி கட்டுப்பாடுகள் காரணமாக இலங்கையின் வர்த்தகத்திற்கும் ஏற்றுமதிக்கும் சிக்கல்கள் உருவாகக்கூடும் என்ற கருத்துக்களையும் அவர்கள் முன்வைத்தனர். அத்துடன், வெளிநாட்டிலிருந்து இறக்குமதி செய்யப்பட்ட இறால்களை "இலங்கையின் உற்பத்தி" எனக் கூறி வெளிநாடுகளுக்கு அனுப்புவது பொருத்தமற்றது என்ற கருத்தும் நிலவியது.

இந்த அனைத்துக் காரணிகளையும் கருத்தில் கொண்டு, அமைச்சு ஒரு விசேட குழுவை நியமித்து, தொடர்புடைய அரச நிறுவனங்கள் (கடற்றொழில் மற்றும் நீரியல் வளங்கள் திணைக்களம், நாரா நிறுவனம், நீரியல் வளர்ப்பு அபிவிருத்தி அதிகார சபை, விலங்கு உற்பத்தி மற்றும் சுகாதாரத் திணைக்களம், ஏற்றுமதி அபிவிருத்தி சபை, முதலீட்டுச் சபை, வர்த்தகத் திணைக்களம்) மற்றும் பங்காளர்களின் (குறிப்பாக நீரியல் வளர்ப்பு சம்மேளனத்தின் உறுப்பினர்கள் மற்றும் ஏற்றுமதியாளர்களின் பிரதிநிதிகள்) பங்களிப்புடன் இந்த புதிய SOPஐ உருவாக்கியுள்ளது.

மீள் ஏற்றுமதிக்காக தலை நீக்கப்பட்ட அதி குளிரூட்டப்பட்ட இறால்களை மாத்திரம் இறக்குமதி செய்ய முடியும்.

வர்த்தகத் திணைக்களத்தின் சிபாரிசுகளைப் பெற்று, வர்த்தகப் பிரச்சினைகள் அல்லது கட்டுப்பாடுகள் உள்ள நாடுகளிலிருந்து இறால்களை இறக்குமதி செய்வதைத் தடுக்கிறது.

நீரியல் வளர்ப்பு அபிவிருத்தி அதிகார சபை, இறால் பண்ணைகள் குறித்த தரவுகளையும், அடுத்த மூன்று மாதங்களுக்கான உற்பத்தித் தகவல்களையும் மதிப்பாய்வு செய்த பின்னரே இறக்குமதிக்கு சிபாரிசுகள் வழங்கும்.

நோய்கள் பரவும் அபாயத்தைக் குறைக்க, இறக்குமதி செய்யப்படும் நாட்டிலிருந்து உரிய அதிகாரிகளால் வழங்கப்பட்ட சுகாதார மற்றும் நுண்ணுயிர் எதிர்ப்பிச் சான்றிதழ்கள் கட்டாயமாகும்.

இறக்குமதி செய்யப்படும் இறால் தொகையில் குறைந்தபட்சம் 25% மதிப்பு கூட்டல் இலங்கைக்குள் நடைபெற வேண்டும். இதன் மூலம் உள்நாட்டு வேலைவாய்ப்புகளும், மதிப்பு உருவாக்கமும் அதிகரிக்கும்.

மீள் ஏற்றுமதி செய்யப்படும் இறால்கள் "Other Origin Shrimp, Processed in Sri Lanka எனத் தெளிவாகக் குறிப்பிடப்பட வேண்டும். அவற்றை இலங்கையின் உற்பத்தி எனக் காட்ட முடியாது.

உள்நாட்டு இறால் பண்ணைகளுக்கு அருகில் சேமிப்பு மற்றும் பதப்படுத்தும் வசதிகளை அமைக்க முடியாது.

கழிவுநீர் மற்றும் கழிவுகளை அகற்றும் போது மத்திய சுற்றாடல் அதிகார சபையின் பரிந்துரைகளின்படி செயற்பட வேண்டும்.

இறக்குமதி செய்யப்படும் இறால் தொகையில் 75% கட்டாயமாக மீள் ஏற்றுமதி செய்யப்பட வேண்டும். இந்த நிபந்தனையைப் பூர்த்தி செய்யும் நிறுவனங்களுக்கு மட்டுமே எதிர்காலத்தில் மீண்டும் இறக்குமதி அனுமதி வழங்கப்படும்.

இந்த புதிய தரமான செயற்பாட்டு நடைமுறையின் மூலம், இத்துறைக்குள் நிலவி வந்த அனைத்து பரஸ்பர அச்சங்களும் சிக்கல்களும் தீர்க்கப்பட்டு, இலங்கையின் இறால் கைத்தொழிலுக்கு நிலையான மற்றும் பிரகாசமான எதிர்காலம் உருவாகும் என எதிர்பார்க்கப்படுகிறது.