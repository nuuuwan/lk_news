யூடியூப்பரின் கணிப்பு குறித்து அமைச்சர் கருத்து

அரசாங்கம் எந்தவொரு நீதிமன்ற நடவடிக்கைகளிலும் தலையிடவில்லை என்றும், அனைத்து நிறுவனங்களுக்கும் சுயாதீனமாக விசாரணைகளை மேற்கொள்ள இடம் வழங்கப்பட்டுள்ளதாகவும் சுகாதார மற்றும் ஊடக அமைச்சரும் அமைச்சரவைப் பேச்சாளருமான நலிந்த ஜயதிஸ்ஸ தெரிவித்தார்.

முன்னாள் ஜனாதிபதி ரணில் விக்கிரமசிங்க கைது செய்யப்படுவார் என்று கணித்த யூடியூபர் ஒருவர் தெரிவித்த கருத்துக்கள் குறித்து ஊடகவியலாளர்களின் கேள்விகளுக்கு பதிலளிக்கும் போது அவர் இந்தக் கருத்துக்களை தெரிவித்தார்.

"சம்பந்தப்பட்ட நிறுவனங்களுக்குத் தேவையான வசதிகளை வழங்குவது மட்டுமே அரசாங்கத்தின் பொறுப்பு. நிதி மோசடி, குற்றம் அல்லது ஊழல் என எதுவாக இருந்தாலும், விசாரணைகள் தலையீடு இல்லாமல் சுதந்திரமாக நடத்தப்படுகின்றன. சட்டம் அனைவருக்கும் அவர்களின் அந்தஸ்தைப் பொருட்படுத்தாமல் சமமாகப் பொருந்தும் என்பதற்கு இந்த வழக்கை ஒரு உதாரணமாகக் காணலாம்," என்று ஜெயதிஸ்ஸ கூறினார்.

மேலும் கருத்து தெரிவித்த அவர், இதேபோன்ற கணிப்புகள் இதற்கு முன்பும் கூறப்பட்டதாகக் குறிப்பிட்டார், ஊடகவியலாளர் விக்டர் ஐவனும் நீதிமன்றத் தீர்ப்பு குறித்து முன்கூட்டியே கருத்து தெரிவித்த ஒரு சந்தர்ப்பத்தை மேற்கோள் காட்டினார்.

"சில வழக்குகள் எவ்வாறு தொடர்கின்றன என்பதைப் பொறுத்து, யார் வேண்டுமானாலும் கணிப்புகளைச் செய்யலாம். சிலர் பிணை வழங்கப்படும் என்று நினைக்கலாம், சிலர் அது கிடைக்காது என்று நினைக்கலாம். இவை யூகங்களைப் போன்றவை - சில நேரங்களில் அவை சரியாகவும், சில நேரங்களில் தவறாகவும் மாறும். ஆனால் இதுபோன்ற கணிப்புகள் செல்வாக்கு செலுத்துவதாக யாராவது சொன்னால், அது நீதிமன்ற அவமதிப்புக்கு சமமாகும்," என்று அமைச்சர் மேலும் கூறினார்.