120 கிலோ கிராமுக்கும் அதிகளவான போதைப்பொருள் அடங்கிய 3 பொதிகள் கடற்படையினரால் மீட்பு

பெந்தோட்டை கடற்பரப்பில் மிதந்துக் கொண்டிருந்த போதைப்பொருள் அடங்கிய சந்தேகத்திற்கிடமான பொதிகள் இரண்டு கடற்படையினரால் ஞாயிற்றுக்கிழமை (18) மீட்கப்பட்டது.

குறித்த பொதிகளில் இருந்து சுமார் 100 கிலோ கிராம்  எடையுள்ள போதைப்பொருள் மீட்கப்பட்டுள்ளதுடன், பெந்தோட்டை கடற்கரையிலிருந்து போதைப்பொருள் அடங்கிய மேலும் ஒரு பொதி அதிகாரிகளால் மீட்கப்பட்டுள்ளது.

பெந்தோட்டை கடற்பகுதியில் மிதந்துக் கொண்டிருந்த சந்தேகத்திற்கிடமான இரு பொதிகள் ஞாயிற்றுக்கிழமை (18) காலை கடற்படையினரால் மீட்கப்பட்டுள்ளன. மேல் மாகாண வடக்கு குற்றப்பிரிவு பணிப்பாளர் ரொஹான் ஒலுகலவுக்கு கிடைத்த இரகசிய தவலுக்கமைய , கடற்படையினருடன் இணைந்து பெந்தொட்டை கடற்பரப்பில்  முன்னெடுத்திருந்த விசேட தேடுதல் நடவடிக்கையின் போது இந்த பொதிகள் மீட்கப்பட்டிருந்தன. கரையிலிருந்த சுமார் 2.5 மையில் தொலைவில் அப்பொதிகள் மிதந்துக் கொண்டிருந்ததாக கடற்படை  தெரிவித்துள்ளது.

மேலும் கைப்பற்றப்பட்ட போதைப்பொருள் அடங்கிய பொதிகள் மேலதிக சட்ட நடவடிக்கைகளுக்காக பேருவளை மீன்பிடி துறைமுகத்துக்கு ஞாயிற்றுக்கிழமை (18) கொண்டுவரப்பட்டது. அத்தோடு பெந்தொட்ட கடற்கரையில் போதைப்பொருள் என சந்தேகிக்கப்படும் மேலும் ஒரு பொதி கரையொதுங்கிய நிலையில் பொலிஸாரால் கண்டெடுக்கப்பட்டுள்ளது.  கைப்பற்றப்பட்ட பொதி சுமார் 20 அல்லது 25 கிலோ கிராம் எடையுடையது என அதிகாரிகள் தெரிவித்துள்ளனர்.