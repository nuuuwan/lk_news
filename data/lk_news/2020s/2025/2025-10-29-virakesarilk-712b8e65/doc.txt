லோராவின் அபார சதம் தென் ஆபிரிக்காவை பலமான நிலையில் இட்டது

இங்கிலாந்துக்கு எதிராக குவாஹாட்டி பர்சாபரா கிரிக்கெட் விளையாட்டரங்கில் நடைபெற்றுவரும் ஐசிசி மகளிர் உலகக் கிண்ண முதலாவது அரை இறுதிப் போட்டியில் அணித் தலைவி லோரா வுல்வார்ட் குவித்த அபார சதத்தின் உதவியுடன் தென் ஆபிரிக்கா கணிசமான மொத்த எண்ணிக்கையைப் பெற்று பலமான நிலையில் இருக்கிறது.

அப் போட்டியில் முதலில் துடுப்பெடுத்தாட அழைக்கப்பட்ட தென் ஆபிரிக்கா 50 ஓவர்களில் 7 விக்கெட்களை இழந்து 311 ஓட்டங்களைக் குவித்தது.

லோரா வுல்வார்ட், தஸ்மின் ப்ரிட்ஸ் ஆகிய இருவரும் 116 ஓட்டங்களைப் பகிர்ந்து நல்ல ஆரம்பத்தை இட்டுக்கொடுத்தனர்.

ஆனால், தஸ்மின் ப்றிட்ஸ் (45), ஆன்எக் பொஷ் (0), சுனே லுஸ் (1) ஆகிய மூவரும் 3 ஓட்டங்கள் வித்தியாசத்தில் ஆட்டம் இழக்க தென் ஆபிரிக்கா தடுமாற்றத்தை எதிர்கொண்டது. (119 - 3 விக்.)

எனினும் லோரா வுல்வார்ட், மாரிஸ்ஆன் கெப் ஆகிய இருவரும் 4ஆவது விக்கெட்டில் 72 ஓட்டங்களைப் பகிர்ந்து சரிவை சீர்செய்தனர்.

மாரிஸ்ஆன் கெப் 42 ஓட்டங்களுடன் ஆட்டம் இழந்ததைத் தொடர்ந்து மேலும் 2 விக்கெட்கள் 10 ஓட்டங்கள் வித்தியாசத்தில் வீழந்தன. (202 - 6  விக்.)

தென் ஆபிரிக்க அணிக்கு மீண்டும் உயிர்கொடுத்த லோரா வுல்வார்ட் 7ஆவது விக்கெட்டில் க்ளோ ட்ரையொன்னுடன் 89 ஓட்டங்களைப் பகிர்ந்து அணியை பலமான நிலையில் இட்டார்.

அணித் தவைருக்கே உரிய பாணியில் துடுப்பெடுத்தாடிய லோரா வுல்ட்வார்ட் 143 பந்துகளை எதிர்கொண்டு 20 பவுண்டறிகள், 4 சிக்ஸ்கள் உட்பட 169 ஓட்டங்களை விளாசி, 48ஆவது ஓவரின் கடைசிப் பந்தில் ஆட்டம் இழந்தார்.

க்ளோ ட்ரையொன் 33 ஓட்டங்களுடனும் நாடின் டி க்ளார்க் 11 ஓட்டங்களுடனும் ஆட்டம் இழக்காதிருந்தனர்.

பந்துவீச்சில் சொஃபி எக்லஸ்டோன் 40 ஓட்டங்களுக்கு 4 விக்கெட்களையும் லோரென் பெல் 55  ஓட்டங்களுக்கு 2 விக்கெட்களையும் கைப்பற்றினர்.