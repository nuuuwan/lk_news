வங்கி அட்டையை பயன்படுத்தி பயணச் சீட்டுக்களை பெறும் வசதி அறிமுகமானது

வங்கியில் வழங்கப்படும்  கிரெடிட் மற்றும் டெபிட் அட்டைகளை பயன்படுத்தி பணம் செலுத்தி பயணச் சீட்டுக்களை பெறும் வசதி இன்று திங்கட்கிழமை (24)  காலை மாகும்புர பல்நோக்கு போக்குவரத்து மத்திய நிலையத்தில் போக்குவரத்து, நெடுஞ்சாலைகள், துறைமுகங்கள் மற்றும் சிவில் விமானப் போக்குவரத்து அமைச்சர் பிமல் ரத்நாயக்கவின் தலைமையில் உத்தியோகபூர்வமாக ஆரம்பித்து வைக்கப்பட்டது.

அதன்படி, மாகும்புர - மாத்தறை, மாகும்புர - காலி, மாகும்புர - பதுளை மற்றும் கொழும்பு - அம்பாறை வழித்தடங்களில் இயங்கும் அதிவேக நெடுஞ்சாலை பஸ் சேவைகளுக்கு இன்று வங்கி அட்டை கட்டண முறை அறிமுகப்படுத்தப்பட்டது.

இதன்போது, பஸ் சாரதிகள் போதைப்பொருள் பயன்படுத்தியுள்ளார்களா என்பதைக் கண்டறிய தேசிய போக்குவரத்து மருத்துவ நிறுவனத்தால் சுகாதார பரிசோதனையும் மேற்கொள்ளப்பட்டது.

ஏற்கனவே  பொரள்ளை மற்றும் கடவத்தை  இடையே இயங்கும் பஸ்களுக்கு வங்கி அட்டையை பயன்படுத்தி கட்டணம் செலுத்தும் முறையை மேற்கு மாகாண வீதி பயணிகள் போக்குவரத்து அதிகாரசபை அறிமுகப்படுத்தியுள்ளது.

அத்துடன், பதுளை - பண்டாரவளை, தம்புள்ளை - மஹியங்கனை,  மொனராகலை - பிபில மற்றும் மொனராகலை - வெல்லவாய வழித்தடங்களில் இந்த வசதியை ஊவா மாகாண வீதி பயணிகள் போக்குவரத்து அதிகாரசபை  செயல்படுத்தியுள்ளது.

கொழும்பு-வவுனியா, கடவத்தை-மஹரகம, மாகும்புர-தங்காலை  மற்றும் மாகும்புர-அங்குணுகொலபெலஸ்ஸ இடையே இயங்கும் பஸ்களுக்கு நாளை செவ்வாய்க்கிழமை  (25) இந்த வசதி அறிமுகப்படுத்தப்படவுள்ளது.

இந்நிலையில், வங்கி அட்டையை பயன்படுத்தி பஸ் கட்டணக் கட்டணத்தை செலுத்தும் வசதியை ஆரம்பிப்பதற்காக தலங்கமவின் கொஸ்வத்தவில்  இன்றையதினம்  நடைபெற்ற நிகழ்ச்சியில் பங்கேற்ற மேற்கு மாகாண வீதி பயணிகள் போக்குவரத்து அதிகாசபை டிசம்பர் மாதத்திற்குள் மேற்கு மாகாணத்தில் இயங்கும் அனைத்து அதிவேக பஸ்களிலும் இந்த வசதி செயல்படுத்தப்படும் என எதிர்பார்க்கப்படுவதாக அறிவித்தது.

2026 ஆம் ஆண்டின் இறுதிக்குள் அட்டை-கட்டண சேவை மேற்கு மாகாணத்தில் இயங்கும் அனைத்து பேருந்துகளுக்கும் விரிவுபடுத்தப்படும் என மேற்கு மாகாண வீதி பயணிகள் போக்குவரத்து அதிகாரசபை தலைவர் காமினி ஜாசிங்க மேலும் தெரிவித்துள்ளார்.