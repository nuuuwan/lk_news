மித்தெனியவில் சம்பத் மனம்பேரியால் புதைக்கப்பட்ட ஆயுதங்கள் மீட்பு

சம்பத் மனம்பேரி வழங்கிய தகவலுக்கமைய அவரால் மித்தெனிய பகுதியில் வீடொன்றின் பின்புறம் புதைக்கப்பட்டிருந்த துப்பாக்கி, 115 ரவைகள் உள்ளிட்ட ஆயுதங்கள் 22ஆம் திகதி திங்கட்கிழமை மேல்மாகாண வடக்கு குற்றப்பிரிவு அதிகாரிகளால் கைப்பற்றப்பட்டன.

மித்தெனிய பகுதியில் கண்டெடுக்கப்பட்ட ஐஸ் இரசாயனம் தொடர்பில் கைது செய்யப்பட்ட மொட்டுக்கட்சியின் முன்னாள் உறுப்பினர் சம்பத் மனம்பேரி வழங்கிய தகவலுக்கமைய  மித்தெனிய பகுதியிலிருந்து திங்கட்கிழமை (22) ஆயுதங்கள் மீட்கப்பட்டன. தடுப்புகாவலின் கீழ் வைக்கப்பட்டுள்ள சந்தேகநபரான சம்பத் மனம்பேரியிடம் மேற்கொள்ளப்பட்ட விசாரணைகளுக்கமைய இது தொடர்பில் அறியக்கிடைத்துள்ளது.

மித்தெனியவில் உள்ள வீடொன்றின் பின்புறம் புதைக்கப்பட்ட நிலையில் 9 எம்.எம் ரக கைதுப்பாக்கி ஒன்றும், 115 ரக துப்பாக்கி ரவைகள், தங்க முலாம் பூசப்பட்ட இரு ரி-56 ரக மெகசின்கள் மற்றும் வெளிநாட்டில் தயாரிக்கப்பட்ட கைக்குண்டொன்றும் மேல்மாகாண வடக்கு குற்றப்பிரிவு அதிகாரிகளால் கைப்பற்றப்பட்டுள்ளன.  சம்பத் மனம்பேரிக்கு சொந்தமான காணி ஒன்றில் கடந்த 3ஆம்  திகதியன்று மேற்படி  ஆயுதங்கள் புதைக்கப்பட்டதாக விசாரணைகளின் போதே தெரியவந்துள்ளது.

இதேவேளை மித்தெனிய- தலாவ பகுதியில் உள்ள காணி ஒன்றிலிருந்து ஐஸ் போதைப்பொருள் தயாரிப்புக்கான இரசாயனம் கண்டுபிடிக்கப்பட்ட சம்பவத்தில் தேடப்பட்டு வந்த சந்தேகநபரான சம்பத் மனம்பேரி  17 ஆம் திகதி வலஸ்முல்ல நீதிமன்றத்தில் சரணடைந்த நிலையில் பொலிஸாரால் கைது செய்யப்பட்டார்.

அதேவேளை சம்பத் மனம்பேரிக்கு தங்குமிட வசதிகளை வழங்கிய குற்றத்தின் பேரில் மின்சார சபை ஊழியர் ஒருவர் பொலிஸ் போதைப்பொருள் ஒழிப்பு பணியக அதிகாரிகளால் கைது செய்யப்பட்டுள்ளமை குறிப்பிடத்தக்கது.