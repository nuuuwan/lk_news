கேம் ஆஃப் லோன்ஸ் - திரைப்பட விமர்சனம்

நடிகர்கள்: நிவாஸ் ஆதித்தன் அபிநய் கிங்கர், எஸ்தர் நொரனிகா, ஆத்விக் ஜலந்தர் மற்றும் பலர்.

எந்தவித பரபரப்பான விளம்பரப்படுத்தும் நிகழ்வுகள் இல்லாமல் படமாளிகையில் வெளியாகி இருக்கிறது 'கேம் ஆஃப் லோன்ஸ்' எனும் திரைப்படம். சிறிய முதலீட்டில் தயாராகி இருக்கும் இந்த திரைப்படம் ரசிகர்களை கவர்ந்ததா? இல்லையா? என்பதை தொடர்ந்து காண்போம்.

டேனியல்( நிவாஸ் ஆதித்தன்) - ஜேனட்( எஸ்தர் நொரனிகா) தம்பதிகள், சாமுவேல் எனும் பாடசாலையில் பயிலும் பிள்ளையுடன் மாநகரம் ஒன்றில் வசிக்கிறார்கள். குடும்ப தலைவரான டேனியல்- திடீரென்று வேலை பறிபோனதால் செய்வது அறியாமல் மன உளைச்சலுடன் வீட்டில் இருக்கிறார். அவரது மனைவியான ஜேனட் வீட்டு வேலைகளையும் செய்து கொண்டு, வேலைக்கும் செல்கிறார்.

சம்பாதிக்காமல் வீட்டிலேயே இருக்கும் கணவன் டேனியல் மீது அதிருப்தியும் அடைகிறார் மனைவி ஜேனட். இந்நிலையில் ஓன்லைன் சூதாட்டத்திற்கு டேனியல் அடிமையாகி... சூதாட்டத்தை தொடர்வதற்காக பிரத்யேக செயலி ஒன்றில் கடன் வாங்குகிறார். கடனை வசூலிப்பதற்காக அவருடைய வீட்டிற்கு விஷ்வா ( அபிநய் கிங்கர்) - அசோக் ( ஆத்விக் ஜலந்தர்) என இருவர் வருகிறார்கள்.

கடனை உடனடியாக திருப்பி செலுத்த வேண்டும் என நெருக்கடியும், மன அழுத்தத்தையும் தருகிறார்கள். இதனை நாயகன் எப்படி எதிர்கொள்கிறார்? இதிலிருந்து அவர் தப்பித்தாரா? இல்லையா? என்பதை பரபரப்பான திரில்லருடன் விவரிப்பது தான் இப்படத்தின் கதை.

உண்மை சம்பவத்தை தழுவி உருவாகி இருக்கும் இந்த கதை... கடன் வாங்கிவிட்டு அதனை திருப்பி செலுத்த இயலாமல் உளவியல் அழுத்தங்களுடன் வாழ்ந்து வரும் ஏராளமானவர்கள்.. ஒரு கட்டத்தில் தற்கொலையை தெரிவு செய்து கொள்கிறார்கள். அந்தத் தருணத்தில் கடனாளியை தற்கொலை செய்து கொள்வதற்கு தூண்டியது யார்? ஏன்? எப்படி? என்ற விடயத்தை பரபரப்பான திரைக்கதையாக சொல்லியிருக்கிறார்கள்.

ஒரு வீடு - நான்கு கதாபாத்திரங்கள்-  என சிறிய முதலீட்டு படைப்பாக இருந்தாலும்.. பார்வையாளர்களுடன் படைப்பு நெருக்கமாகிறது. ஏனெனில் கடன் - தற்கொலை - உளவியல் நெருக்கடி - ஆகிய விடயங்களை இயக்குநர் கையாண்டிருப்பதும், அதனை துல்லியமாக பார்வையாளர்களுக்கு கடத்தி இருப்பதும் ரசிக்க வைக்கிறது.

டேனியல் கதாபாத்திரத்தில் நடித்திருக்கும் நிவாஸ் ஆதித்தன் மனதின் தவிப்பை துல்லியமாக நடிப்பில் வெளிப்படுத்தி ரசிகர்களை எளிதாக கவர்கிறார்.

'துள்ளுவதோ இளமை' படத்தின் மூலம் அறிமுகமான நடிகர் அபிநய்.. தனது பெயரை அபிநய் கிங்கர் என மாற்றி வைத்துக் கொண்டு சிறிய இடைவெளிக்குப் பிறகு விஷ்வா என்ற கதாபாத்திரத்தில் அனுபவமிக்க நடிப்பை வழங்கி ரசிக்க வைக்கிறார்.

'ஒருவர் கடன் வாங்கி விட்டால்.. உயிர் உள்ள வரை அந்தக் கடன் துரத்தும்' ... என்ற யதார்த்தமான உரையாடலும், 'மரணம் என்பது ஒரு விடுதலை. வாழ்வதை விட இறப்பது சுகமானது' என்ற வாழ்வியல் தத்துவம் சார்ந்த உரையாடலும் கவனம் ஈர்க்கிறது.

படைப்பின் நோக்கத்திற்காக பாடல்களை தவிர்த்திருப்பதை பாராட்டலாம். அதே தருணத்தில் பின்னணி இசையும், ஒளிப்பதிவும் இயக்குநருக்கு பக்கபலமாக அமைந்திருக்கிறது.