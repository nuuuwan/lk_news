திருகோணமலையில் தனியார் பேருந்துகளில் தர பரிசோதனை

திருகோணமலையில் இருந்து பயணிகள் போக்குவரத்தில் ஈடுபடும் தனியார்துறை பேருந்துகள் உரிய தர நியமங்களுடன் உள்ளதா என்பதை பரிசோதிக்கும் நடவடிக்கைகள் இன்று (30) திருகோணமலை தனியார் பேருந்து நிலையத்தில் நடத்தப்பட்டது.

மோட்டார் வாகன திணைக்களத்தின் மாவட்ட போக்குவரத்து பரிசோதகர் மற்றும் திணைக்கள அதிகாரிகளால் இப்பரிசோதனைகள் நடத்தப்பட்டது.

பரிசோதனையின் போது கண்டறியப்பட்ட, பேருந்துகளில் காணப்பட்ட குறைபாடுகள், சாரதி மற்றும் நடத்துநருக்கு கூறப்பட்டது. அத்துடன் குறைபாடுகள் 14 நாட்களுக்குள் மாற்றம் செய்யப்படாதவிடத்து குறித்த பேருந்துகளின் வீதி அனுமதிப்பத்திரம் இரத்து செய்யப்படும் எனவும் அதிகாரிகளால் கூறப்பட்டது.

கிழக்கு மாகாண தனியார் போக்குவரத்து அதிகார சபையின் தலைவர் மற்றும் முகாமைத்துவ பணிப்பாளர், தலைமைப் பொலிஸ் நிலைய போக்குவரத்துப் பிரிவு பொறுப்பதிகாரி, மாகாண தனியார் துறைப் போக்குவரத்துப் பிரிவின் பிரதான பரிசோதகர் உட்பட பரிசோதகர்கள் ஆகியோர் இந்த பரிசோதனை நடவடிக்கைகளில் ஈடுபட்டனர். பெருமளவிலான தனியார் பேருந்துகள் பரிசோதனைக்கு உட்படுத்தப்பட்டன.

நாடு முழுவதும் பயணிகள் போக்குவரத்து பேருந்துகளில் காணப்படும் குறைபாடுகள் கண்டறியப்பட்டு சட்ட நடவடிக்கைகள் எடுக்கப்பட்டு வருகின்றது. அதற்கமைய கிழக்கு மாகாணத்தில் இந்த நடவடிக்கைகள் இன்று ஆரம்பிக்கப்பட்டது.

டீசலுடன் மண்ணெண்ணெய் கலந்து பயன்படுத்தும் பேருந்துகளை கண்டறிந்து சட்ட நடவடிக்கை எடுக்கும் செயற்பாடுகளும் நடைபெற்றன.

அத்துடன் பேருந்துகளில் பொருத்தப்பட்டுள்ள அனுமதியற்ற ஹோர்ன்கள், மேலதிக இணைப்புக்களும் முழுமையாக அகற்றப்பட வேண்டும் என அதிகாரிகள் வலியுறுத்தினர்.