தேசிய தொழில் பாதுகாப்பு மற்றும் சுகாதார நிறுவகச் சட்டம் திருத்தத்திற்கு அமைச்சரவை அங்கீகாரம்

2009 ஆம் ஆண்டின் 38 ஆம் இலக்க தேசிய தொழில் பாதுகாப்பு மற்றும் சுகாதாரம் பற்றிய நிறுவகச் சட்டத்தைத் திருத்தம் செய்ய அமைச்சரவை அங்கீகாரம் அளித்துள்ளது.

2025.11.17 அன்று இடம்பெற்ற அமைச்சரவைக் கூட்டத்தில் எட்டப்பட்ட அமைச்சரவை முடிவுகளை அறிவிக்கும் ஊடகவியலாளர் மாநாடு செவ்வாய்க்கிழமை ( 18 நவம்பர் 2025) ஊடக அமைச்சில் இடம்பெற்றது.

தொழில் பாதுகாப்பு மற்றும் சுகாதாரத்திற்கான தரநிர்ணயங்களைத் தயாரிப்பதற்காக தேசிய கொள்கையொன்றை உருவாக்;கும் நோக்கில் 2009 ஆம் ஆண்டின் 38 ஆம் இலக்க தேசிய தொழில் பாதுகாப்பு மற்றும் சுகாதாரம் பற்றிய நிறுவகச் சட்டத்தின் மூலம் தேசிய தொழில் பாதுகாப்பு மற்றும் சுகாதார நிறுவகம் தாபிக்கப்பட்டுள்ளது.

குறித்த நிறுவகத்தின் பணிப்பொறுப்புக்களை விரிவாக்கம் செய்வதற்கும் சமகால வேலை உலகத்திற்குப் பொருத்தமான வகையில் தொழில் பாதுகாப்பு மற்றும் சுகாதார கலாச்சாரத்தை உருவாக்குவதற்கு இச்சட்டத்தைத் திருத்தம் செய்வதற்காக 2023.03.07 அன்று இடம்பெற்ற அமைச்சரவைக் கூட்டத்தில் அங்கீகாரம் வழங்கப்பட்டுள்ளது.

அதற்காக தயாரிக்கப்பட்டுள்ள சட்டமூலம் பற்றிய தொடர் நடவடிக்கைகளை மேற்கொள்வதற்கு சமகால அமைச்சரவையின் கொள்கை ரீதியான அங்கீகாரத்தைப் பெற்றுக் கொள்ளுமாறு சட்டவரைஞர் அறிவித்துள்ளார்.

அத்துடன், தேசிய தொழில் பாதுகாப்பு மற்றும் சுகாதார நிறுவகத்தால் தொழிற்சாலைகள் கட்டளைச் சட்டத்தின் கீழ் உள்ளடக்கப்படாத துறைகளிலுள்ள ஊழியர்களின் தொழில் பாதுகாப்பை மேம்படுத்துவதற்கு அரச துறையின் ஒழுங்குமுறைப்படுத்தலுடன் கூடிய பொறிமுறையொன்றைத் தயாரிப்பதற்கும், தேசிய தொழில் பாதுகாப்பு மற்றும் சுகாதாரத் துறையில் பணிபுரியும் தொழில் வல்லுநர்களை தரநியமப்படுத்துவதற்கும் இயலுமாகும் வகையில் குறித்த சட்டமூலத்திற்கு மேலும் பொருத்தமான திருத்தங்களை அறிமுகப்படுத்த வேண்டிய தேவை அவதானிக்கப்பட்டுள்ளது.

அத்திருத்தங்களை உட்சேர்த்து தேசிய தொழில் பாதுகாப்பு மற்றும் சுகாதார நிறுவகச் சட்டத்தைத் திருத்தம் செய்வதற்கான இறுதி சட்டமூலத்தைத் தயாரிப்பதற்கு தொழில் அமைச்சர் சமர்ப்பித்துள்ள யோசனையைக் கருத்தில் கொண்டு, அதற்கமைய நடவடிக்கைகளை மேற்கொள்வதற்காக கொள்கை ரீதியான அங்கீகாரத்தை வழங்குவதற்கு அமைச்சரவை தீர்மானித்துள்ளது.