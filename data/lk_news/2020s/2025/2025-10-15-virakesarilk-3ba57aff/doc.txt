ரொக் பொஸ்பேற் பெறுமதி சேர்க்கும் திட்டத்தை அமுல்படுத்துதல் தொடர்பான கலந்துரையாடல்

திருகோணமலை, கப்பல்துறை பிரதேசத்தில் உள்ள இலங்கை துறைமுக அதிகார சபைக்கு உரித்தான 100 ஏக்கர் காணியில் லங்கா பொஸ்பேற் கம்பனியால் அகழ்வு செய்யப்படும் ரொக் பொஸ்பேற் பெறுமதி சேர்க்கும் திட்டத்தை அமுல்படுத்துதல் தொடர்பான கலந்துரையாடல் இன்று (15) திருகோணமலை மாவட்ட செயலக பிரதான மாநாட்டு மண்டபத்தில் கைத்தொழில் மற்றும் தொழில்முயற்சி அபிவிருத்தி அமைச்சர் சுனில் ஹந்துன்நெத்தி தலைமையில் நடைபெற்றது.

கைத்தொழில் மற்றும் தொழில்முயற்சி அபிவிருத்தி அமைச்சின் செயலாளர் ஜே.எம். திலகா ஜயசுந்தர வரவேற்புரையாற்றி, கூட்டத்தின் நோக்கத்தை விளக்கமாக எடுத்துரைத்தார்.

அதனையடுத்து அமைச்சர் சுனில் ஹந்துன்நெத்தி கப்பல்துறைப் பகுதியில் அமைந்துள்ள இலங்கை துறைமுக அதிகார சபையின் 100 ஏக்கர் காணியில் திட்டத்தை நடைமுறைப்படுத்துவது தொடர்பாக தனது கருத்தை தெரிவித்தார்.

மேலும் இத்திட்டத்தை நடைமுறைப்படுத்துவது தொடர்பில் சம்பந்தப்பட்ட அரச நிறுவனங்களுடன் இணைந்து காணி அனுமதி, போக்குவரத்துக்கான நெடுஞ்சாலைகள், ரயில் பாதைகள் அமைத்தல், நீர் மற்றும் மின்சாரம் வழங்கல், திட்ட அமுலாக்கத்தின்போது ஏற்படக்கூடிய சுற்றுச்சூழல் நிலைமைகள் என்பன குறித்தும் இக்கலந்துரையாடலில் ஆராயப்பட்டது.

இதேவேளை மாவட்ட கைத்தொழில் குழுவுடன் தொடர்புடைய பல பிரச்சினைகள் இக்கூட்டத்தில் பரிசீலிக்கப்பட்டதுடன், அடுத்து, சம்பந்தப்பட்ட அரச அதிகாரிகள் குழு கப்பல்துறை நிலப்பரப்பை பார்வையிடும் கண்காணிப்பு சுற்றுப்பயணத்தையும் மேற்கொண்டனர்.

மாவட்ட ஒருங்கிணைப்புக் குழுவின் தலைவரும் வெளிவிவகார, வெளிநாட்டு வேலைவாய்ப்பு பிரதி அமைச்சருமான அருண் ஹேமச்சந்திர, பாராளுமன்ற உறுப்பினர் ரொஷான் அக்மீமன, மாவட்ட அரசாங்க அதிபர் டபிள்யூ.ஜி.எம். ஹேமந்த குமார, மாவட்ட மேலதிக அரசாங்க அதிபர் எஸ்.சுதாகரன், கைத்தொழில் மற்றும் தொழில்முயற்சி அபிவிருத்தி அமைச்சின் மேலதிக செயலாளர்கள் எஸ்.டபிள்யூ.சி. ஜெயமினி மற்றும் டபிள்யூ.ஏ.எம். மல்காந்தி, அமைச்சின் பணிப்பாளர் சதுரி.ஆர்.மாமுஹேவா ஆகியோர் இக்கலந்துரையாடலில் கலந்துகொண்டனர்.