ஆண்பாவம் பொல்லாதது - திரைப்பட விமர்சனம்

நடிகர்கள் : ரியோ ராஜ், மாளவிகா மனோஜ், ஆர். ஜே. விக்னேஷ் காந்த், ஷீலா, ஜென்சன் திவாகர், இயக்குநர் ஏ. வெங்கடேஷ் மற்றும் பலர்.

'ஜோ' படத்தின் வெற்றிக்குப் பிறகு நடிகர் ரியோ ராஜ் மீதான நம்பிக்கை ரசிகர்களுக்கு அதிகரித்து வருகிறது. இந்நிலையில் அவரது நடிப்பில் வெளியாகி இருக்கும் 'ஆண்பாவம் பொல்லாதது' என்ற படத்தைக் காண பட மாளிகைக்கு சென்ற ரசிகர்களை ரியோ ராஜ் தன் தனித்துவமான நடிப்பால் மகிழ்வித்தாரா? இல்லையா?என்பதை தொடர்ந்து காண்போம்.

பெற்றோர்களின் விருப்பப்படி சிவா( ரியோ ராஜ்) வும், சக்தி( மாளவிகா மனோஜ்) யும் திருமணம் செய்து கொள்கிறார்கள். பெண் பார்க்கும் படலத்திலேயே பெண்களுக்கு சுதந்திரம் வழங்கப்பட வேண்டும் என்ற எண்ணம் கொண்ட சிவா மீது.. அம்மாவின் உணர்வுகளுக்கு மதிப்பளிக்காத தந்தை மீது அடங்கா கோபம் கொண்ட சக்திக்கு தன் வாழ்க்கை மகிழ்ச்சியாக இருக்கும் என்ற நம்பிக்கை ஏற்படுவதால் சிவாவை திருமணம் செய்து கொள்கிறார்.

இவர்களின் வாழ்க்கை மகிழ்ச்சியாக செல்கிறது. திருமணமாகி ஓராண்டிற்குள் திடீரென்று இவர்கள் விவாகரத்துக் கோரி நீதிமன்றத்திற்கு செல்கிறார்கள். இவர்களுக்குள் விரிசலை ஏற்படுத்திய சம்பவம் குறித்து தன் சார்பில் நீதிமன்றத்தில் ஆஜராகும் சட்டத்தரணி நாராயணன் ( ஆர். ஜே. விக்னேஷ் காந்த்) என்பவரிடம் சிவா விவரிக்கிறார். அந்த சம்பவம் என்ன? அதன் பிறகு நடைபெறும்  இவர்களுடைய வழக்கு விசாரணையில் இருவருக்கும் விவாகரத்து கிடைத்ததா? இல்லையா? என்பதுதான் படத்தின் கதை.

இதில் கிளை கதையாக சட்டத்தரணி நாராயணன் மற்றும் லட்சுமி ( ஷீலா) தம்பதியினரின் விவாகரத்து தொடர்பான வாழ்வியலும் இடம்பெறுகிறது. இன்றைய சூழலில் குடும்ப நல நீதிமன்றங்களில் விவாகரத்து கோரும் தம்பதிகளின் எண்ணிக்கை அதிகரித்து வருவதன் பின்னணியை தர்க்க ரீதியாக ஆய்வு செய்திருக்கிறார்கள். அதிலும் திருமணமான பிறகு கணவன் - மனைவி இடையேயான புரிதல் தொடர்பாக ஏற்படும் இடைவெளிகளும்.. அவை சீராகாத அளவில் பாவிக்கும் வார்த்தைகளும்.. தான் பிரச்சனைக்கு காரணம் என்பதை இயக்குநர் விவரித்திருப்பது ரசிக்கத்தக்கதாக இருக்கிறது.

விவாகரத்து தொடர்பான நீதிமன்ற நடைமுறைகளில் ஆண்களுக்கான நிபந்தனைகளும் ,விதிமுறைகளும் அதிகம் என்பதை விவரித்திருக்கும் இயக்குநரும், அதனை உள்வாங்கி நடித்திருக்கும் ரியோ ராஜும் ரசிகர்களை வெகுவாக கவர்கிறார்கள். படத்தில் இடம்பெறும் உரையாடல் ரசிகர்களிடம் கைத்தட்டலை பெறுகிறது.

குடும்ப அமைப்பின் அச்சாணியாக திகழும் கணவன் - மனைவி ஆகிய இருவரும் இந்த சமூகத்தால் வெவ்வேறு மனநிலையில் வளர்க்கப்படுகிறார்கள். ஆனால் கணவன்-  மனைவி ஆன பிறகு இருவரும் சமம் என்ற நிலையை எல்லோராலும் எளிதாக எட்ட இயலாது என்ற எதார்த்தத்தை உணர்த்தியிருப்பதால் ரசிக்கவும் முடிகிறது.

சிவா கதாபாத்திரத்தில் நடித்திருக்கும் ரியோ ராஜ் முதல் பாதியில் இயல்பாக நடித்திருந்தாலும்.. இடைவேளைக்கு முன்னதான அழுத்தமான காட்சியில் தனித்துவமான நடிப்பை வெளிப்படுத்தி சிறந்த நடிகர் என்பதை நிரூபிப்பதுடன் ரசிகர்களின் கரகோஷத்தையும் அள்ளுகிறார்.

சக்தி கதாபாத்திரத்தில் நடித்திருக்கும் மாளவிகா மனோஜ் படத்தின் தொடக்கத்தில் உற்சாகத்துடன் இளமைத்துள்ளலுடன் தோன்றினாலும்.. காட்சிகள் நகர நகர அவரிடம் சோர்வு எட்டிப் பார்க்கிறது. நாராயணன் எனும் சட்டத்தரணியாக நடித்திருக்கும் ஆர். ஜே. விக்னேஷ் காந்த்தும், அவருடைய மனைவியாக லட்சுமி எனும் கதாபாத்திரத்தில் நடித்திருக்கும் ஷீலாவும் நன்றாக நடித்திருக்கிறார்கள். சட்டத்தரணி நாராயணனின் உதவியாளரான சித்து எனும் கதாபாத்திரத்தில் நடித்திருக்கும் நடிகர் ஜென்சன் திவாகரும் ரசிகர்களுக்கு உற்சாகமளிக்கும் நடிப்பை வழங்கி இருக்கிறார்.‌