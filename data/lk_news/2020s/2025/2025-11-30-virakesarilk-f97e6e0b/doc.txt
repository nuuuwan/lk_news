இரண்டு மணிநேரப் போராட்டத்தின் பின் விமானப்படையால் வெள்ளத்திலிருந்து மீட்கப்பட்ட மூவர் ; சீரற்ற வானிலை காரணமாக மீட்புப் பணிகள் தாமதம்!

மன்னார் மாவட்டத்தின் பல இடங்களில் சிக்கித் தவிப்பவர்களை மீட்பதற்கான நடவடிக்கைகளை விமானப்படை முன்னெடுத்து வருகின்றபோதும் சீரற்ற வானிலை காரணமாக மீட்புப் பணிகள் தாமதிக்கப்பட்டுள்ளதாக தெரிவிக்கப்படுகிறது.

மன்னார்  மாவட்ட அனர்த்த முகாமைத்துவ பிரிவின் தொடர் முயற்சியின் பலனாக இலங்கை விமானப்படையின் உதவியுடன் இன்று ஞாயிற்றுக்கிழமை (30) காலை குஞ்சுக்குளம் பகுதியில் வெள்ளத்தில் சிக்கியிருந்த கணவன், மனைவி மற்றும் 10 வயது மதிக்கத்தக்க சிறுவன் என மூவர் வானூர்தி மூலம் மீட்கப்பட்டனர்.

புயல் மற்றும் மல்வத்து ஓயா ஆற்று வெள்ளம் காரணமாக கடந்த 3 நாட்களாக குஞ்சுக்குளம் தேக்கம் அணைக்கட்டு அருகில் ஒரே குடும்பத்தைச் சேர்ந்த இந்த மூன்று பேரும் உயிர்காத்துக்கொள்ள வழியின்றி வெள்ளத்தில் சிக்கித் தவித்திருந்த நிலையில் இரண்டு மணிநேர போராட்டத்தின் பின்னர் மீட்கப்பட்டுள்ளனர்.

அவர்கள் மீட்கப்பட்டு வவுனியா ஜோசப் முகாமிற்கு கொண்டுசெல்லப்பட்டு பின்னர் அங்கிருந்து அம்புலன்ஸ் மூலம் வவுனியா வைத்தியசாலையில் மேலதிக சிகிச்சைக்காக அனுமதிக்கப்பட்டுள்ளனர்.

மீட்புப் பணிகள் தொடர்ந்து வருகின்றபோதும் மன்னார் மாவட்டத்தின் ஏனைய பல இடங்களில் சீரற்ற வானிலை காரணமாக மீட்புப் பணிகள் தாமதிக்கப்பட்டுள்ளதாக தெரிவிக்கப்படுகிறது.