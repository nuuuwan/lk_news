பல்லின மக்கள் வாழும் எமது நாட்டுக்கு மொழிபெயர்ப்பு சேவை ஊடாக பாரியதொரு பணி இடம்பெறுகிறது - முனீர் முளப்பர்

பல்வேறு மொழி பேசும் மக்கள் வாழும் எமது நாட்டில் மொழிபெயர்ப்பாளர்களின் பணி மகத்தானதாகும்.  நாட்டில் இடம்பெற்ற 30 வருட யுத்தத்துக்கு மொழியும் ஒரு காரணமாகும் என தேசிய ஒருமைப்பாடு பிரதி அமைச்சர் முனீர் முளப்பர் தெரிவித்தார்.

செம்டம்பர் 30 சர்வதேச மொழிபெயர்ப்பு தினத்தை முன்னிட்டு அரச மொழி திணைக்களம் ஏற்பாடு செய்திருந்த நிகழ்வில் கலந்துகொண்டு உரையாற்றுகையிலேயே இவ்வாறு தெரிவித்தார்.

மொழிபெயர்ப்பாளர்களுக்கு மொழி மூலம் ஒருவரை ஒருவர் புரிந்துகொள்ளும் இயலுமை இருக்கிறது. ஆளும் அரசாங்கத்துக்கும் ஒவ்வொருவருக்கிடையில் புரிந்துணர்வை ஏற்படுத்த வேண்டிய தேவையே இருந்து வருகிறது.

சமாதானம் மற்றும் நல்லிணக்கத்தை கட்டியெழுப்புவது அரசாங்கம் என்றவகையில் அதன் பொறுப்பை உணர்ந்து, பொழிபெயர்ப்பு துறையில் இருந்துவரும் பிரச்சினைகள் தொடர்பில் புரிந்துணர்வுடன் அதற்கு தேவையான தீர்வுகளை பெற்றுக்கொடுக்க கலவனம் செலுத்தி இருக்கிறது.

அதேபோன்று மொழிபெயர்ப்பு சேவையை மேலும் விரிவாக்குவதற்கு தேவையான அனைத்து வசதிகளையும் அரசாங்கம் வழங்கும். உலகில் எழுதப்படுகின்ற மிகவும் சிறந்த மொழிபெயர்ப்பு  புத்தகங்கள் அனைத்து மொழிகளும் பேசுகின்ற மக்கள் மத்தியில் கொண்டு செல்லப்படுவது மொழிபெயர்ப்பு மூலமாகும் என்பதை நாங்கள் புரிந்துகொள்ள வேண்டும்.

சீமெந்து மூலம் பாலம் கட்டுவது சாத்தியமாகும். அதேபோன்று மொழி மூலம் பாலம் கட்டும் இயலுமை மொழிபெயர்ப்பாளருக்கு இருக்கிறது.

பல்வேறு மொழிகள் மூலம் மொழிபெயர்ப்பு செய்யும் மொழிபெயர்ப்பாளர் ஒருபோதும் இனவாத மற்றும் மதவாதமாக சிந்திக்க மாட்டார்கள். அவர்கள் மனிதநேயமாகவே எப்போதும்  சிந்திக்கக்கூடியவர்களாகவே நான் பார்த்திருக்கிறேன்.

எனவே பல்வேறு பிரதேசங்களில்  பல்லின மக்கள் வாழும் எமது நாட்டை பொறுத்தவரை மொழிபெயர்ப்பாளர்களின் சேவை மிகவும் பாராட்டத்தக்கதாகும்.

எமது நாட்டில் இடம்பெற்ற 30 வருட யுத்தத்துக்கான காரணத்தை ஆராய்ந்த நிபுணர்களின் தீர்மானத்தில், மொழி தெரியாமையும் ஒரு காரணம் தெரிவித்திருக்கிறார்கள் என்றார்.