බැංකුවලට ෆිනෑන්ස් සමාගම්වලට කෝටි 2000ක ණය පොල්ලක්

බැංකුවලට සහ ෆිනෑන්ස්  ආයතනවලට වාහන සහ වෙනත් විවිධ දේපළ  සම්බන්ධයෙන් හිඟ ණය සහ ලීසිං වාරික දළ වශයෙන් කෝටි දෙදහසකට වැඩි ප්‍රමාණයක් අයකර ගැනීමට නොහැකිව පවතින බව සමස්ත ලංකා දේපළ අත්පත් කර ගැනීමේ වෘත්තිකයන්ගේ  සංගමයේ සභාපති ප්‍රියන්ත ලියනගේ මහතා පැවසීය.

ණය හෝ ලීසිං වාරික   තිහක් හෝ ඊට  වැඩියෙන් ගෙවීම පැහැර හැරි අයද රැසක්  විවිධ ප්‍රදේශ වලින්  හමුවී ඇතැයි  හෙතෙම සඳහන් කළේය

ඔහු මෙසේ පැවසුවේ බොරැල්ල එන් ඇම් පෙරේරා ශාලාවේදී අද (27) පැවති ප්‍රවෘත්ති සාකච්ඡාවකදීය.

මෙම හිඟ වාරික අයකර නොගතහොත් රාජ්‍ය බැංකු සහ මූල්‍ය ආයතන කඩා වැටීමේ අවදානමක් පවතින බව පැවසූ ලියනගේ මහතා එසේ වුවහොත් රජයට සංවර්ධන මාවතේ ඉදිරියට ගමන් කිරීමට බාධාකාරී තත්වයක් පැන නගිනු ඇතැයිද පෙන්වා දුන්නේය.

පිළිගත් ලියාපදිංචිය සහිත සංගම්වලට  දේපළ අත්පත් කර ගැනීමට අවස්ථාව දෙන්නැයි මූලය ආයතන වලින් ඉල්ලීමක් කරන බව ප්‍රියන්ත ලියනගේ මහතා ප්‍රකාශ කළේය.

රටේ මූල්‍ය පද්ධතිය රඳා පවතින්නේ හිඟ හෝ ණය වාරික නිසි වෙලාවට අයකර ගැනීම හෝ දේපළ නැවත අත්පත් කර ගැනීමේ  සාර්ථකත්වය මතයි. අපි නිත්‍යානුකූල ලියාපදිංචි සංගමයක්. අපේ නිලධාරීන් විනය ගරුකයි. අපිට මේ වැඩේ බාදාවකින් තොරව  කරගෙන යන්න ඉඩ දෙන්න කියලා පොලිස්පතිතුමාගෙන් ඉල්ලීමක් කරනවා. දේපළ අත්පත් කරගැනීමේ පැමිණිලි බාරගන්න. බාරගෙන අවශ්‍ය කටයුතු කරන්න. පැමිණිලි බාරගන්න බැහැ කිව්වොත් අධිකරණයට යෑමටද අපිට බලය තියෙනවා.

නීතිඥයෙකු නමින් පෙනී සිටින ව්‍යාජ නීතිඥයෙකු  අද පොලිසි වලට ගොස් දේපළ අත් පත් කර ගැනීමේ ක්‍රියාවලියට බාධා කරන තත්වයක් තියෙනවා. ඔහු නීතිඥයෙකු නොවන බව නීතිඥ සංගමය පවා අපිට දැනුම් දී තිබෙනවා. ණය නොගෙවන අය වෙනුවෙන් පෙනී සිට මූල්‍ය ආයතන කඩා වැට්ටවීම ඔහුගේ අරමුණයි. එවැනි බොරුකාරයන්ට නොරැවටෙන ලෙස ජනතාවගෙන් ඉල්ලීමක් කරනවා.

සිය දේපළවල  ණය වාරික සම්බන්ධයෙන් යම් ගැටලුවක් තිබේනම් අප සංගමය අමතන්න. අපි ඒ සඳහා  නොමිලේ   සේවය සලසන්න  සූදානම්. බොරුකාරයන්ට රැවටෙන්න එපා කියන එක අපි නැවත වතාවක් ඉල්ලනවා.