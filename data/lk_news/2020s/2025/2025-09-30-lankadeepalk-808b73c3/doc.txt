අපට දැන් හිරේ යනවද?උගන්වනවද? හිතන්න වෙලා

ළමයින් හිංසනයට ලක්වීම වැළැක්වීම සඳහා රජය ගෙන ආ පනත් කෙටුම්පත සම්මත වුවහොත් දරුවන්ට උගන්වනවාද? නැතිනම් හිරේ යනවද? කියා ගුරුවරුන්ට හිතන්න වෙන බව ගුරු විදුහල්පති එකමුතුවේ කැඳවුම්කරු උලපනේ සුමංගල හිමියෝ මාධ්‍ය හමුවකදී අද (30) පැවසීය.

මෙම දණ්ඩ නීති සංග්‍රහ සංශෝධනය ක්‍රියාත්මක වුණොත් පාසලකට ශිෂ්‍ය නායක මණ්ඩලයක් වැඩක් නැතැයි ද සුමංගල හිමියෝ කීහ. ගුරු සංගම් වල සහභාගීත්වයෙන් කොළඹදී පැවති මෙම මාධ්‍ය හමුවේදී වැඩිදුරටත් අදහස් දැක්වූ උලපනේ සුමංගල හිමියෝ:-

මේ පනත සම්මත වුණොත් වගේම පාසලකට විනය මණ්ඩලයක් වැඩක් නැහැ.කොටින්ම කියනවා නම් පාසලේ විනය කියන වචනයක් කතා කිරීමත් තහනම් වෙනවා.මේ නිසා රට වනසන, පාසල වනසන මේ පනත වහ හකුලා ගන්නැයි අප රජයෙන් ඉල්ලා සිටිනවා.

මේ පනත සම්මත වුණොත් සමාජ ව්‍යසනයක් ඇතිවෙන්න නියමිතයි.මේ පනත සම්මත කළාට පස්සේ කොණ්ඩෙ බැඳලා පිරිමි ළමයෙක් පාසලට ආවොත්,පිරිමි ළමයෙක් කරාබු දාලා පාසලට ආවොත් ගැහැණු දරුවෙක් නහය විඳලා කරාබුවක් දාගෙන පාසලට ආවොත් අනුගමනය කළ හැකි පියවර මොනවාදැයි අධ්‍යාපන අමාත්‍යංශය චක්‍රලේඛයක් මගින් දැනුම් දිය යුතුයි.එසේ නොකළොත් ගුරුවරුන් සහ විදුහල්පතිවරුන් ලොකු අමාරුවක වැටෙනවා.ඒ වගේම ශිෂ්‍ය ශිෂ්‍යාවන් විශාල වශයෙන් නොමඟ යාමට ගොදුරු වෙන්න පුළුවන්.

ඒ සම්බන්ධයෙන් කොළඹදී පැවති තවත් මාධ්‍ය හමුවකදී රජය පාර්ශවයෙන් අදහස් දක්වමින් ලංකා ගුරුසේවා සංගමයේ ප්‍රධාන ලේකම් කම්කරු නියෝජ්‍ය අමාත්‍ය මහින්ද ජයසිංහ මහතා:-

ශාරීරික දඬුවම් කරන්න ඕන කියන එකක් නෑනේ.දඬුවම් කරන ක්‍රමවේද ඕන තරම් තියෙනවා.කොන්ඩේ වවාගෙන එනවා නම් කොණ්ඩේ කපන්න යන්න එපා. ඒක මාපියන්ට පවරන්න.දරුවන් යහමගට ගැනීමේ සැබෑ චේතනාවෙන් ගුරු විදුහල්පතිවරුන් කටයුතු කර තිබේ නම් මේ පනතින් ඔවුන්ට දඬුවම් දෙන්න හැකියාවක් නෑ.