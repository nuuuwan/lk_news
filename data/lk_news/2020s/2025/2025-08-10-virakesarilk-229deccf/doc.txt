களுத்துறையில் 1.5 மில்லியன் ரூபாய் மதிப்புள்ள ஹெரோயினுடன் ஒருவர் கைது

களுத்துறை மற்றும் அதனை அண்டிய பகுதிகளில் ஈஸி கேஷ் (eZ Cash) முறை ஊடாக ஹெரோயின் கடத்தல் நடவடிக்கையில் ஈடுபட்டுவந்த ஒழுங்கமைக்கப்பட்ட குற்றக் கும்பலைச் சேர்ந்த உறுப்பினரின் நண்பர் ஒருவர் சுமார் 1.5 மில்லியன் ரூபாய் மதிப்புள்ள ஹெரோயினுடன் கைது செய்யப்பட்டதாக பொலிஸார் தெரிவித்தனர்.

களுத்துறை வலய குற்றப்பிரிவில் இணைக்கப்பட்ட குற்றப்புலனாய்வுத் திணைக்கள அதிகாரிகளுக்கு கிடைத்த ரகசிய தகவலின் அடிப்படையில் இந்த கைது மேற்கொள்ளப்பட்டுள்ளது.

ஆரம்ப கட்ட விசாரணைகளில் அவர் களுத்துறை, பாணந்துறை, பயாகல, பேருவளை, மற்றும் மத்துகம உள்ளிட்ட பல பகுதிகளுக்கு ஹெரோயினை மொத்தமாக கொண்டு சென்று, ஈஸி கேஷ் முறை ஊடாக பணப்பரிவர்த்தனைகளை மேற்கொண்டு வந்துள்ளதாக தெரியவந்துள்ளது.

கைது செய்யப்பட்ட நபர் களுத்துறை, பலதொடாவை பகுதியில் வசிக்கும் 41 வயதுடையவர் ஆவார்.

சந்தேகநபர் ஓட்டி வந்த முச்சக்கர வண்டியையும், மோசடிக்கு பயன்படுத்திய கையடக்கத் தொலைபேசியையும் களுத்துறை குற்றத்தடுப்பு பிரிவு பொலிஸார் கைப்பற்றியுள்ளனர்

சந்தேகநபர் இன்று ஞாயிற்றுக்கிழமை (10) களுத்துறை நீதவான் நீதிமன்றத்தில் ஆஜர்படுத்தப்பட உள்ளார். மேலதிக விசாரணைகளுக்காக தடுப்புக்காவல் உத்தரவு கோரப்படும் என பொலிஸார் மேலும் தெரிவித்தனர்.