ஜம்மு காஷ்மீரில் மண்சரிவு : உயிரிழந்தோர் எண்ணிக்கை 31 ஆக உயர்வு

ஜம்மு-காஷ்மீர் மாநிலத்தில் கடந்த சில நாட்களாக பெய்து வரும் தொடர் கனமழை மற்றும் மேகவெடிப்பு காரணமாக ஏற்பட்ட வெள்ளப்பெருக்கு மற்றும் மண்சரிவுகளில் சிக்கி உயிரிழந்தோரின் எண்ணிக்கை 31 ஆக உயர்ந்துள்ளது. இந்த விபத்து வைஷ்ணவி தேவி கோவிலுக்கான யாத்திரை பாதையில் இடம்பெற்றுள்ளதாக செய்திகள்  தெரிவிக்கின்றன.

ஜம்மு மற்றும் காஷ்மீரின் கிஷ்த்வார், தோடா உள்ளிட்ட பல்வேறு மாவட்டங்களில் கனமழை பெய்து வருகிறது. இதன் காரணமாக, மேகவெடிப்பு மற்றும் திடீர் வெள்ளப்பெருக்கு ஏற்பட்டு, பலத்த உயிர் சேதத்தை ஏற்படுத்தியுள்ளது. குறிப்பாக, கத்ராவில் உள்ள மாதா வைஷ்ணவி தேவி ஆலயத்துக்கு செல்லும் யாத்திரை பாதையில் ஏற்பட்ட மண்சரிவில் சிக்கி பலர் உயிரிழந்தனர். இந்த மண்சரிவு காரணமாக, யாத்திரை தற்காலிகமாக நிறுத்தப்பட்டுள்ளது.

மண்சரிவு ஏற்பட்ட பகுதிகளில் மீட்புப் பணிகள் துரிதப்படுத்தப்பட்டுள்ளன. இராணுவம் மற்றும் தேசிய பேரிடர் மீட்புப் படையினர் இணைந்து இடிபாடுகளுக்குள் சிக்கியவர்களை தேடும் பணியில் ஈடுபட்டு வருகின்றனர். இந்த மண்சரிவுகளில் பல வீடுகள் மற்றும் வாகனங்கள் சேதமடைந்துள்ளன.

இந்திய வானிலை ஆய்வு மையம், ஜம்மு காஷ்மீரின் பல மாவட்டங்களில் இடியுடன் கூடிய கனமழை பெய்ய வாய்ப்புள்ளதாக எச்சரிக்கை விடுத்துள்ளது. இதன் காரணமாக, தாழ்வான பகுதிகளில் வசிக்கும் மக்கள் பாதுகாப்பான இடங்களுக்கு செல்லுமாறு அறிவுறுத்தப்பட்டுள்ளனர். அத்துடன், ஜம்மு-ஸ்ரீநகர் தேசிய நெடுஞ்சாலை உள்ளிட்ட பல வீதிகள் மண்சரிவு காரணமாக மூடப்பட்டுள்ளன. இது மீட்பு மற்றும் நிவாரணப் பணிகளுக்கு தடையாக உள்ளது.

பலியானோர் குடும்பங்களுக்கு மத்திய அரசு மற்றும் மாநில அரசுகள் நிவாரண நிதியை அறிவித்துள்ளன. இந்த இயற்கை சீற்றத்தால் பாதிக்கப்பட்ட பகுதிகளுக்கு தேவையான உதவிகளை வழங்குவதாகவும் மத்திய அரசு உறுதியளித்துள்ளது.