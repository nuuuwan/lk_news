நடிகர் கௌஷிக் ராம் நடிக்கும் 'கிறிஸ்டினா கதிர்வேலன்' படத்தின் முதல் பாடல் வெளியீடு

நடிகர் கௌஷிக் ராம் கதையின் நாயகனாக - காதல் நாயகனாக - நடித்திருக்கும் 'கிறிஸ்டினா கதிர்வேலன் ' எனும் திரைப்படத்தில் இடம் பெற்ற 'என்னை விட்டு நீ 'எனும் முதல் பாடலும், பாடலுக்கான காணொலியும் வெளியிடப்பட்டிருக்கிறது.

இயக்குநர் எஸ் ஜே என் அலெக்ஸ் பாண்டியன் இயக்கத்தில் உருவாகி உள்ள 'கிறிஸ்டினா கதிர்வேலன்' எனும் திரைப்படத்தில் கௌஷிக் ராம், பிரதீபா, சிங்கம்புலி, கஞ்சா கருப்பு, ஜெயக்குமார், அருள் டி சங்கர், டி எஸ் ஆர் உள்ளிட்ட பலர் நடித்திருக்கிறார்கள். பிரஹத் முனியசாமி ஒளிப்பதிவு செய்திருக்கும் இந்த திரைப்படத்திற்கு என். ஆர். ரகுநந்தன் இசையமைத்திருக்கிறார்.

காதல் கதையாக உருவாகி இருக்கும் இந்த திரைப்படத்தை ஸ்ரீ லட்சுமி ட்ரீம் ஃபேக்டரி நிறுவனம் சார்பில் தயாரிப்பாளர் டொக்டர் ஆர். பிரபாகர் ஸ்தபதி தயாரித்திருக்கிறார்.

அனைத்து பணிகளும் நிறைவடைந்து விரைவில் வெளியிட திட்டமிடப்பட்டு வரும் இந்த திரைப்படத்தில் இடம் பெற்ற 'என்னை விட்டு நீ போகின்றாய் கண்ணை விட்டு நீ போகின்றாய்..' எனத் தொடங்கும் முதல் பாடலும், பாடலுக்கான காணொலியும் வெளியிடப்பட்டிருக்கிறது.

காதலின் உணர்வை துல்லியமாக விவரிக்கும் பாடல் வரியுடன் மெல்லிசையாக இந்தப் பாடல் உருவாகி இருப்பதால் அனைத்து தரப்பு ரசிகர்களையும் வெகுவாக கவர்ந்திருக்கிறது.

இந்தப் பாடலுக்கான காணொலியில் நாயகனும், நாயகியும் காதலை எதிர்கொள்ளும் விதமும், அதனை பரிமாறிக் கொள்ளும் விதமும் ரசிகர்களை ஆச்சரியப்பட வைத்திருக்கிறது.‌அதிலும் குறிப்பாக 'உசுரெடுக்கும் உன் மௌனம் பேசித் தொலைக்குமா உன் சிரிப்பில் என் உலகம் உனக்கு புரியுமா..' வரிகள் காதலர்களை ஈர்த்திருக்கிறது.