மனித-யானை மோதலை கண்காணிக்க ஜிபிஎஸ் தொழில்நுட்பம்

அநுராதபுரத்தின் பல பகுதிகளில் இருந்து வில்பத்து தேசிய பூங்காவிற்கு காட்டு யானைகளின் நடமாட்டத்தை கண்காணிப்பதற்கு ஜிபிஎஸ் தொழில்நுட்பத்தைப் பயன்படுத்துவதற்கான நடவடிக்கையை வனஜீவராசிகள் பாதுகாப்பு திணைக்களம் ஆரம்பித்துள்ளது.

ஓயாமடுவவில் ஆரம்பிக்கப்பட்ட இந்த நடவடிக்கையானது, காட்டு யானைகளின் இருப்பிடங்களைக் கண்காணிப்பதற்கும் அவற்றின் இடம்பெயர்வு பாதைகளை ஆய்வு செய்வதற்கும் ஜிபிஎஸ் காலர்களை பொருத்துவதை உள்ளடக்கியது. இந்த முயற்சியானது யானைகளின் நடமாட்டத்தை நன்கு புரிந்துகொள்வதற்கும், இலங்கையின் பல பகுதிகளில் தொடர்ந்து நிலவும் மனித-யானை மோதலைத் தணிப்பதற்கும் நோக்கமாக உள்ளது.

வனவிலங்கு அதிகாரிகள், உள்ளூர்வாசிகள் மற்றும் இலங்கை கடற்படையினர் இந்த முயற்சிக்கு ஒத்துழைப்பு வழங்கி  வருகின்றனர்.

கணக்கெடுப்புகளின்படி, நாட்டில் பயிர் சேதங்களுக்கு காட்டு யானைகள் முக்கிய காரணங்களில் ஒன்றாகும், பல்வேறு பகுதிகளில் இருந்து நாளாந்தம் சம்பவங்கள் பதிவாகின்றன.

அதிகரித்து வரும் இந்தப் பிரச்சனைக்கு விடையளிக்கும் வகையில், யானைகளால் ஏற்படும் பயிர்ச் சேதங்களால் கடுமையாகப் பாதிக்கப்பட்ட மாவட்டமான அநுராதபுரத்தில் காட்டு யானைகளை ஒதுக்கப்பட்ட காப்புக்காடுகளுக்கு மாற்றும் திட்டம் அண்மையில் ஆரம்பிக்கப்பட்டது.

எவ்வாறாயினும், இடமாற்றம் செயல்முறை திடீரென நிறுத்தப்பட்டதால் நிலைமை மோசமடைவதாகவும்,பல பகுதிகள் யானைகளின் நடமாட்டத்தால் பாதிக்கப்படக்கூடியதாக உள்ளதாகவும் உள்ளூர்வாசிகள் தெரிவித்துள்ளனர்.