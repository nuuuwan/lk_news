ආපදාවලින් බදුල්ලේ 18ක් මරුට:තවත් පිරිසක් අතුරුදන්

දිවයිනට බලපා ඇති ආපදා තත්වය හේතුවන් බදුල්ල දිස්ත්‍රික්කයේ පමණක් මරණ 18ක් සිදුව ඇතැයි දිස්ත්‍රික් ආපදා කළමනාකරණ මධ්‍යස්ථානය පවසයි.

මින් වැඩි පිරිසක් සිය නිවෙස්වල සිටියදී නාය යාමට ලක්ව පස් කඳුවලට යටවූව බව ද සහන කණ්ඩායම් පවසයි.

මියගිය පිරිස කන්දකැටිය ප්‍රදේශයේ තිදෙනකු, බදුල්ල කන්දපොළ එක් අයකු, හෑගොඩ ප්‍රදේශයේ තිදෙනකු,සොරණාතොට ප්‍රදේශයේ එක් අයකු,  දෙමෝදර ප්‍රදේශයේ එක් අයකු, ලුණුගල එක් අයකු, මැඩොල්සිම බටාවත්තේ හය දෙනකු,බත්තෑවේ එක් අයකු මියගිය අය අතර සිටින බව ද ආපදා කළමනාකරණ මධ්‍යස්ථානය කියයි.  මැටිගහතැන්නේ දෙදෙනකු අතුරුදන් ව ඇත.

අයහපත් කාලගුණ තත්ත්වය සමග අද( 27) උදෑසන වන විට   බදුල්ල දිස්ත්‍රික්කයේ ස්ථාන හයක සිදුවූ නායාම්වලින් මේ වන විට 16 දෙනෙකු ජීවිතක්ෂයට පත්වී ඇති බව බදුල්ල දිස්ත්‍රික් ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ඊ.එම් එල් උදය කුමාර  මහතා පැවසීය.

තවත්  දහදෙනෙකු පමණ අතුරුදන් වී ඇති බවට තොරතුරු වාර්තා වන බව ද ඒ මහතා පැවසීය. අ වදානම් ස්ථානවලින් ඉවත් වී තම ජීවිත ආරක්ෂා කර ගන්නා ලෙස ද ආපදා කළමනාකරණ මධ්‍යස්ථානයේ මහජනතාවට දැනුම් දී තිබේ.

අතුරුදන් වූවන් සොයා සහන කණ්ඩායම් තවදුරටත් මෙහෙයුම් පුළුල් ලෙස දියත් කරමින් සිටි.