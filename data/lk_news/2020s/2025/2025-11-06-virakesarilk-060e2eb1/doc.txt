தேசிய மக்கள் சக்தி அரசாங்கத்தின் 2 ஆவது வரவு - செலவுத் திட்டம் நாளை சமர்ப்பிப்பு

எதிர்வரும் 2026ஆம் ஆண்டுக்கான தேசிய மக்கள் சக்தி அரசாங்கத்தின் வரவு செலவுத் திட்டம் நாளை வெள்ளிக்கிழமை (7) பிற்பகல் 1.30 மணியளவில் பாராளுமன்றத்தில் சமர்ப்பிக்கப்பட உள்ளது.

தேசிய மக்கள் சக்தி அரசாங்கத்தின் இரண்டாவது வரவு செலவுத் திட்டம் என்பதுடன் இது சுதந்திர இலங்கையின் 80 ஆவது வரவு - செலவுத் திட்டம் என்பது குறிப்பிடத்தக்கது.

நிதி அமைச்சர் என்ற வகையில், ஜனாதிபதி அனுர குமார திஸாநாயக்க, நாளை வெள்ளிக்கிழமை பாராளுமன்றத்தில் வரவு - செலவுத் திட்டத்தினை சமர்ப்பித்து உரை நிகழ்த்தவுள்ளார்.

2026 ஆம் ஆண்டுக்கான வரவு செலவுத் திட்டம் சமர்ப்பிக்கப்பட்டதைத் தொடர்ந்து, நவம்பர் 8 ஆம் திகதி சனிக்கிழமை இரண்டாம் வாசிப்பு மீதான விவாதம் ஆரம்பமாகும். இது 6 நாட்கள் இடம்பெற்று இரண்டாம் வாசிப்பு மீதான வாக்கெடுப்பு நவம்பர் 14 ஆம் திகதி மாலை 6:00 மணிக்கு இடம்பெறும்.

குழுநிலை விவாதம் நவம்பர் 15 முதல் டிசம்பர் 05 வரை 17 நாட்கள் நடைபெற்று, வரவு - செலவுத்திட்டத்தின் மூன்றாம் வாசிப்பு மீதான வாக்கெடுப்பு டிசம்பர் 05 மாலை 6:00 மணி இடம்பெறும்.

தேசிய மக்கள் சக்தி அரசாங்கத்தின் 2026 ஆம் ஆண்டுக்கான வரவு – செலவுத் திட்டத்தில் அரச மொத்த செலவீனமாக 4 ஆயிரத்து 434 பில்லியன் ரூபா மதிப்பிடப்பட்டுள்ளது.

2026 வரவு - செலவுத் திட்டத்தில் நிதி அமைச்சுக்கே கூடுதல் நிதி ஒதுக்கப்பட்டுள்ளது (634 பில்லியன் ரூபா), பாதுகாப்பு அமைச்சுக்கு 455 பில்லியன் ரூபாவும், சுகாதார மற்றும் ஊடகத்துறை

அமைச்சுக்கு 554 பில்லியன் ரூபாவும், கல்வி மற்றும் உயர்கல்வி அமைச்சுக்கு 301 பில்லியன் ரூபாவும் ஒதுக்கப்படவுள்ளது.

இந்த வரவு - செலவுத் திட்டத்தின் மூலம் அரசாங்கம் முன்மொழியவிருக்கும் முக்கிய பொருளாதார சீர்திருத்தங்கள் குறித்த விவரங்கள் வெளியாகும் என எதிர்பார்க்கப்படுகிறது.