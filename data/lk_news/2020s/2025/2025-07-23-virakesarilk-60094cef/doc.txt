யானை மீது துப்பாக்கி சூடு ; சிஐடியை விசாரணை செய்யுமாறு கோரிய சுற்றாடல் அமைச்சு

அண்மையில் துப்பாக்கி சூட்டு காயங்களால் உயிரிழந்த காட்டு யானை தொடர்பில் விசேட விசாரணை நடத்துமாறு பொலிஸ் திணைக்களத்திடம்  கோரிக்கை விடுத்துள்ளதோடு, இந்த சம்பவத்துக்கு காரணமானவர்கள் மீது கடும் சட்ட நடவடிக்கை எடுக்க வேண்டும் எனவும் சுற்றாடல் அமைச்சு வலியுறுத்தியுள்ளது.

சிகிரியாவின் திகம்பத்தன மற்றும் கல்கமுவ பகுதிகளில் கண்டெடுக்கப்பட்ட நான்கு யானைகளின் சடலங்கள் தொடர்பாக வனஜீவராசிகள் பாதுகாப்பு திணைக்களத்தின் பணிப்பாளர் நாயகத்தின் அறிக்கையை தொடர்ந்து, சுற்றாடல் அமைச்சர் செயலாளர் கே.ஆர். உடுவவல, பதில் பொலிஸ்மா அதிபராக பிரியந்த வீரசூரியவுக்கு எழுதிய கடிதத்தில், இந்த வழக்கை குற்றப் புலனாய்வுத் திணைக்களம் (சி.ஐ.டி) பொறுப்பேற்குமாறு கேட்டுக் கொண்டார்.

வேட்டையாடுபவர்கள், சட்டவிரோத துப்பாக்கி வைத்திருப்பவர்கள் அல்லது பாதுகாக்கப்பட்ட காடுகளுக்கு அருகில் வசிக்கும் விவசாயிகள் என சந்தேகிக்கப்படுபவர்களால் யானைகள் மீது துப்பாக்கி சூட்டை மேற்கொள்ளும் போக்கு அதிகரித்து வருகிறது. நாட்டில் யானைகள் வாழ்ந்து வரும் அனைத்து பகுதிகளிலும் இதுபோன்ற ஆபத்தான சம்பவங்கள் வழக்கமாக நடந்து வருகின்றது என செயலாளர் தெரிவித்துள்ளார்.

"ஆசிய யானை சட்டப்பூர்வமாக பாதுகாக்கப்பட்ட ஒரு இனமாகும், இலங்கை சுற்றுலாவில் முக்கிய பங்கு வகிக்கிறது. தொடர்ந்து துப்பாக்கிச் சூடு நடத்தப்படுவது நமது உயிர்பல்வகைமை பெருக்கத்திற்கு ஆபத்தை விளைவிப்பது மட்டுமல்லாமல், நாட்டின் சர்வதேச நற்பெயருக்கும் சேதம் விளைவிக்கிறது" என கடிதத்தில் குறிப்பிடப்பட்டுள்ளது.

காட்டு யானைகள் சுதந்திரமாக நடமாடும் பகுதிகளில் உள்ள சட்டவிரோத துப்பாக்கிகளை கைப்பற்ற தேடுதல் நடவடிக்கைகளை மேற்கொள்ளுமாறு பொலிஸ் விசேட அதிப்படை குழுவுக்கு செயலாளர்  வலியுறுத்தியுள்ளார்.