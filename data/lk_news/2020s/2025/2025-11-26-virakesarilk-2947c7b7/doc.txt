ஹாமரின் சுழற்சியில் சுருண்டது இந்தியா, டெஸ்ட் தொடரை (2-0) சுவீகரித்தது தென் ஆபிரிக்கா ; பவுமாவுக்கு சாதனைமிகு வெற்றி

குவாஹாட்டி, பர்சாபரா விளையாட்டரங்கில் நடைபெற்ற இரண்டாவது டெஸ்ட் கிரிக்கெட் போட்டியின் இரண்டாவது இன்னிங்ஸில் சைமன் ஹாமரின் சுழற்சியில் 140 ஓட்டங்களுக்கு சுருண்ட இந்தியா,  408 ஓட்டங்களால் தென் ஆபிரிக்காவிடம் மோசமான தோல்வியைத் தழுவியது.

டெஸ்ட் கிரிக்கெட் போட்டியில் ஓட்டங்கள் ரீதியில் தென் ஆபிரிக்கா ஈட்டிய இரண்டாவது மிகப் பெரிய வெற்றி இதுவாகும்.

இதற்கு முன்னர் அவுஸ்திரேலியாவுக்கு எதிராக ஜொஹானெஸ்பேர்கில் 2018இல் 492 ஓட்டங்களால் ஈட்டிய வெற்றியே ஓட்டங்கள் ரீதியில் தென் ஆபரிக்கா பதிவுசெய்த மிகப் பெரிய வெற்றியாகும்.

இந்த வெற்றியானது தென் ஆபிரிக்க அணித் தலைவர் டெம்பா பவுமாவுக்கு ஒரு மைல் கல் சாதனைiயாக அமைந்தது.

டெஸ்ட் அணித் தலைவராக 2023இல் நியமிக்கப்பட்டதிலிருந்து இதுவரை 11 டெஸ்ட்களில் தலைவராக விளையாடியுள்ள டெம்பா பவுமா 10 வெற்றிகளில் தென் ஆபிரிக்காவை வழிநடத்தியுள்ளார். ஒரு போட்டி வெற்றிதோல்வியின்றி முடிவடைந்தது.

குவாஹாட்டியில் நடைபெற்ற இரண்டாவது டெஸ்ட் போட்டியில் 549 ஓட்டங்கள் என்ற மிகவும் கடினமான வெற்றி இலக்கை நோக்கி இந்தியா தனது இரண்டாவது இன்னிங்ஸை நேற்று ஆரம்பித்திருந்தது.

போட்டியின் கடைசி நாளான இன்று காலை 2 விக்கெட் இழப்புக்கு 27 ஓட்டங்களிலிருந்து தனது இரண்டாவது இன்னிங்ஸைத் தொடர்ந்த இந்தியா பகல்போசன இடைவேளைக்கு முன்னர் சகல விக்கெட்களையும் இழந்து 140 ஓட்டங்களை மாத்திரம் பெற்று தோல்வி அடைந்தது.

சுழற்பந்துவீச்சாளர் சைமன் ஹார்மர் 6 ஓட்டமற்ற ஓவர்கள் உட்பட 23 ஓவர்கள் வீசி 37 ஓட்டங்களுக்கு 6 விக்கெட்களை வீழ்த்தி தென் ஆபிரிக்காவின் வெற்றியை இலகுவாக்கினார்.

இந்தியாவின் இரண்டாவது இன்னிங்ஸில் ரவிந்த்ர ஜடேஜா மாத்திரமே மிகவும் பொறுமையுடன் சுமார் 2 மணியத்தியாலங்கள் துடுப்பெடுத்தாடி 54 ஓட்டங்களைப் பெற்றார்.

அடுத்த அதிகப்படியான 16 ஓட்டங்களை வொஷிங்டன் சுந்தர் பெற்றார். உதிரிகளின் எண்ணிக்கையும் 16ஆக இருந்தது.

தென் ஆபிரிக்கா 1ஆவது இன்: சகலரும் ஆட்டம் இழந்து 489 (சேனுரன் முத்துசாமி 109, மார்க்கோ ஜென்சன் 93, ட்ரைஸ்டன் 49, கய்ல் வெரின் 45, டெம்பா பவுமா 41, ஏய்டன் மார்க்ராம் 38, ரெயான் ரிக்கல்டன் 35, குல்தீப் யாதவ் 115 - 4 விக்., ஜஸ்ப்ரிட் பும்ரா 75 - 2 விக்., ரவிந்த்ர ஜடேஜா 94 - 2 விக்., மொஹம்மத் ஷமி 106 - 2 விக்.),

இந்தியா 1ஆவது இன்: சகலரும் ஆட்டம் இழந்து 201 (யஷஸ்வி ஜய்ஸ்வால் 58, வொஷிங்டன் சுந்தர் 48, கே. எல். ராகுல் 22, மார்க்கோ ஜென்சன் 48 - 6 விக்., சைமன் ஹாமர் 64 - 3 விக்.)

தென் ஆபிரிக்கா 2ஆவது இன்: 260 - 5 விக். டிக்ளயார்ட் (ட்ரைஸ்டன் ஸ்டப்ஸ் 94, டோனி டி ஸோர்ஸி 49, வியான் முல்டர் 35 ஆ.இ., ரெயான்  ரிக்கல்டன் 35, ரவிந்த்ர ஜடேஜா 62 - 4 விக்.)

இந்தியா - வெற்றி இலக்கு 549 ஓட்டங்கள் - 2ஆவது இன்: சகலரும் ஆட்டம் இழந்து 140 (ரவிந்த்ர ஜடேஜா 54, வொஷிங்டன் சுந்தர் 16, சாய் சுதரசன் 14, சைமன் ஹாமர் 37 - 6 விக்., கேஷவ் மஹாராஜ் 37 - 2 விக்.)