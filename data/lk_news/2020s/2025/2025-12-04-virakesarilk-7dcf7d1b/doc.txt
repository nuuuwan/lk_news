பிரபல தயாரிப்பாளர் ஏ.வி.எம் சரவணன் காலமானார்

தமிழ் சினிமாவின் நிரந்தர அடையாளமாக திகழும் ஏ.வி.எம் நிறுவனத்தின் உரிமையாளரும், மூத்த திரைப்பட தயாரிப்பாளருமான ஏவிஎம் சரவணன் வயது மூப்பின் காரணமாக இன்று காலை காலமானார்.

86 வயதான ஏவிஎம் சரவணனுக்கு நேற்று தான் 86 ஆவது பிறந்தநாள். இந்நிலையில் இன்று காலை அவர் காலமானார். அவருடைய உடல் பொது மக்களின் அஞ்சலிக்காக ஏவிஎம் படப்பிடிப்பு வளாகத்தில் மூன்றாவது தளத்தில் வைக்கப்பட்டுள்ளது. இன்று மதியம் மூன்று மணிக்கு மேல் ஏவிஎம் மயானத்தில் அவருடைய இறுதிச் சடங்கு நடைபெறுகிறது.

தமிழ் திரையுலகில் முத்திரை பதித்த திரைப்பட தயாரிப்பாளர் ஏ வி மெய்யப்பனின் மகனான சரவணன் 1958 ஆம் ஆண்டு ஏப்ரல் மாதம் ஒன்பதாம் திகதி என்று ஏவிஎம் நிறுவனத்தில் தயாரிப்பு நிர்வாகியாக பணியாற்ற தொடங்கினார். அவருடைய தந்தையார் ஏவி மெய்யப்பன் 1979 ஆம் ஆண்டில் மறைந்ததை முன்னிட்டு நிறுவனத்தின் தயாரிப்பு பொறுப்புகளை முழுதாக ஏற்றுக் கொண்டார்.

சென்னையில் பத்து ஏக்கர் காணியில் அமைக்கப்பட்டிருந்த ஏ.வி.எம் படப்பிடிப்பு வளாகத்தில் 'முயற்சி திருவினையாக்கும்' என்ற சொற்றொடருக்கு ஏற்று தங்களுடைய திரைப்படம் சார்ந்த பணிகளை முழுமூச்சுடன் மேற்கொண்டார்.  திரைப்படத்துடன் மட்டும் இல்லாமல் சின்னத்திரை தொடர்களையும் ஏவிஎம் நிறுவனம் தயாரித்தது.

இவர் தன்னுடைய தொழிற்சார்ந்த அனுபவத்தை 'நானும் சினிமாவும்' என்ற பெயரில் எழுதி, 2017 ஆம் ஆண்டு புத்தகமாகவும் வெளியிட்டிருக்கிறார்.

இவருடைய தலைமையிலான ஏவிஎம் நிறுவனம் தயாரித்த 'சம்சாரம் அது மின்சாரம்' எனும் திரைப்படத்திற்கு தேசிய விருதும் கிடைத்தது.

இவருக்கு இந்திய திரை உலகம் சார்பிலும் தமிழ் திரை உலக சார்பிலும் ஏராளமான நட்சத்திரங்களும் தொழில் நுட்ப கலைஞர்களும் தங்களது இரங்கலை நேரிலும், சமூக வலைதளங்கள் மூலமாகவும்  பதிவு செய்து வருகிறார்கள்.