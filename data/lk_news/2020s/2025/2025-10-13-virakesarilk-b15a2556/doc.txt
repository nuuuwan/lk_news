நடிகர் விமல் நடிக்கும் 'மகா சேனா' படத்தின் ஃபர்ஸ்ட் லுக் வெளியீடு

சிறிய முதலீட்டு தயாரிப்பாளர்களுக்கு நம்பிக்கை அளிக்கும் நட்சத்திரமாக திகழும் நடிகர் விமல் கதையின் நாயகனாக நடித்திருக்கும் புதிய திரைப்படத்திற்கு, 'மகா சேனா' என பெயரிடப்பட்டு, அதன் ஃபர்ஸ்ட் லுக் வெளியிடப்பட்டுள்ளது.

இதனை நடிகர் சூரி மற்றும் ஒளிப்பதிவாளரும், இயக்குநருமான விஜய் மில்டன் ஆகியோர் இணைந்து அவர்களது சமூக வலைதள பக்கத்தில் வெளியிட்டு, படக்குழுவினருக்கு வாழ்த்து தெரிவித்துள்ளனர்.

இயக்குநர் தினேஷ் கலைச்செல்வன் இயக்கத்தில் உருவாகி வரும் 'மகா சேனா' எனும் திரைப்படத்தில் விமல், சிருஷ்டி டாங்கே, யோகி பாபு, மஹிமா குப்தா, ஜான் விஜய், கபீர் துஹான் சிங், இலக்கியா, விஜய் சீயோன் ஆகியோர் உள்ளிட்ட பலர் நடித்திருக்கிறார்கள்.

டி. ஆர். மனஸ் பாபு ஒளிப்பதிவு செய்திருக்கும் இந்த திரைப்படத்திற்கு ஏ. பிரவீன் குமார் - எஸ். என். அருணகிரி- உதய பிரகாஷ்- ஆகியோர் இணைந்து இசையமைத்திருக்கிறார்கள்.

அடர்ந்த வனத்தின் பின்னணியில் ஆன்மீக உணர்வை மையப்படுத்தி தயாராகி இருக்கும் இந்த திரைப்படத்தை மருதம் புரொடக்ஷன்ஸ் நிறுவனம் சார்பில் தயாரிப்பாளர் டொக்டர் செல்வராஜு தயாரித்திருக்கிறார்.

படத்தைப் பற்றி இயக்குநர் பேசுகையில், ''காடு பற்றிய கதையாக மட்டும் விவரிக்காமல்... அடர்ந்த வனம் என்பது மனிதன்- இயற்கை -தெய்வீகம் - ஆகியவற்றின் இடையேயான நம்பிக்கையையும், ஒற்றுமையையும் விவரிக்கும் படைப்பாகவும் உருவாகி இருக்கிறது.

மனிதனின் பேராசை... இந்த தெய்வீக சமநிலைக்கு ஊறு விளைவிக்கிறது. அதனை எப்படி ஆன்மீகம் காப்பாற்றிக் கொள்கிறது? என்பதை வித்தியாசமான கோணங்களில் சொல்ல முயன்றிருக்கிறோம்'' என்றார்.