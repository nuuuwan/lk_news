துபாயில் கைது செய்யப்பட்ட 'டிங்கர்'  இலங்கைக்கு நாடு கடத்தப்பட்டார்!

துபாயில் கைது செய்யப்பட்ட ஒழுங்கமைக்கப்பட்ட குற்றக் கும்பல் உறுப்பினரான 'டிங்கர்' என அழைக்கப்படும் ஸ்ரீதரன் நிரஞ்சன் என்பவர் இன்று புதன்கிழமை (01) இலங்கைக்கு நாடு கடத்தப்பட்டுள்ளார்.

'டிங்கர்' என்பவர் அண்மையில் துபாயில் கைது செய்யப்பட்ட நிலையில் இன்று கட்டுநாயக்க சர்வதேச விமான நிலையத்திற்கு அழைத்துவரப்பட்டதையடுத்து குற்றப் புலனாய்வு திணைக்கள அதிகாரிகளால் கைதுசெய்யப்பட்டு பேலியகொடை பொலிஸ் நிலையத்தில் ஒப்படைக்கப்பட்டுள்ளார்.

'டிங்கர்' என்பவர் ஒழுங்கமைக்கப்பட்ட குற்றம் மற்றும் போதைப்பொருள் கடத்தல்காரரான “பழனி ஷிரான் க்ளோரியன்“ அல்லது "கொச்சிக்கடை ஷிரான்"  என்பவரின் சகா என அடையாளம் காணப்பட்டுள்ளதாக பொலிஸார்  தெரிவித்தனர்.

கிராண்ட்பாஸ் பொலிஸ் பிரிவில் உள்ள மஹவத்த பொது மயானத்திற்கு அருகில் நிறுத்தப்பட்டிருந்த முச்சக்கர வண்டியில் ஒருவரை சுட்டுக் கொன்ற சம்பவத்துடன் தொடர்புடைய சந்தேக நபர்கள் வந்த காரின் சாரதி   'டிங்கர்' என்பவர் ஆவார்.

மேலும், 19.08.2025 அன்று பேலியகொடை பொலிஸ் பிரிவில் உள்ள ஸ்ரீ ஞானரத்ன மாவத்தையில் ஒருவரை சுட்டுக் கொன்று, மற்றொரு நபரை கடுமையாக தாக்கி காயப்படுத்திய  குற்றத்தைச் செய்யத் தேவையான துப்பாக்கிகளை கொண்டு சென்றதற்காக தேடப்படும் சந்தேக நபர் இவர் ஆவார்.

'டிங்கர்' என்பவருக்கு எதிராக  பயணத் தடையும் விதிக்கப்பட்டுள்ளதோடு, இவர் கடந்த ஆகஸ்ட் மாதம் 19 ஆம் திகதி வெளிநாடு சென்றிருப்பது தெரியவந்துள்ளது.

சந்தேக நபரான  'டிங்கர்' புதுக்கடை  எண் 05 நீதவான்  நீதிமன்றத்தில் ஆஜர்படுத்தப்பட உள்ள நிலையில் சம்பவம் குறித்து பொலிஸார் மேலதிக விசாரணைகளை மேற்கொண்டு வருகின்றனர்.