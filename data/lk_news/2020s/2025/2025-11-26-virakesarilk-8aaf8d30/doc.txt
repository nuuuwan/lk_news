வரவுசெலவுத் திட்டத்தில் ஒதுக்கப்பட்ட தொகையை மேலும் அதிகரிக்க நடவடிக்கை எடுக்க வேண்டும் - சஜித் பிரேமதாச

கல்விக்கு 6 வீத ஒதுக்கீட்டை மேற்கொள்ளவேண்டும் என பிரதமர் வீதிக்கிறங்கி போராட்டம் நடத்திவந்தபோதும்,  கல்விக்கு 2025 ஆண்டைவிட தசம் 2 வீத அதிகரிப்பையே அடுத்த வருடத்துக்கு அதிகமாக ஒதுக்கப்பட்டிருக்கிறது. அதனால் வரவுசெலவுத் திட்டத்தில் ஒதுக்கப்பட்ட தொகையை மேலும் அதிகரிக்க நடவடிக்கை எடுக்க வேண்டும் என எதிர்க்கட்சித் தலைவர் சஜித் பிரேமதாச தெரிவித்தார்.

பாராளுமன்றத்தில்  புதன்கிழமை (26) வாய்மூல விடைக்கான வினாக்கள் நேரத்தில் எதிர்க்கட்சித் தலைவர் வினவிய இடையீட்டு கேள்வி ஒன்றை முன்வைத்து குறிப்பிடுகையிலேயே இவ்வாறு தெரிவித்தார்.

கல்விக்காக ஒதுக்கப்பட்ட தொகை தொடர்பில் பிரதமர் வழங்கிய தெளிவுபடுத்தலில், கல்வி அமைச்சர் என்ற முறையில், மொத்த உள்நாட்டு உற்பத்தியில் 6 வீதம் ஒதுக்கும் நிலைப்பாட்டில்  தான் இருக்கவில்லை என்று பிரதமர் தெரிவித்தார்.

ஆனால் பல்கலைக்கழக விரிவுரையாளர்கள் சங்கத்தின் உறுப்பினராக இருந்த சமயம் பிரதமர், கல்விக்கு 6 வீதம்  ஒதுக்கீட்டை மேற்கொள்ள வேண்டும் என்ற நிலைப்பாட்டில் இருந்தார். இதன் நிமித்தம், இதற்கு ஆதரவாக முன்னெடுக்கப்பட்ட ஆர்ப்பாட்டங்களில் கூட பிரதமர் பங்கேற்றிருந்தார்.

கல்விக்காக ஒரே நேரத்தில் பெரும் தொகையை ஒதுக்குவது கடினமான விடயமாக அமைந்து காணப்பட்டாலும், தற்போது ஒதுக்கப்பட்டுள்ள தொகையை விட கூடிய தொகையை ஒதுக்குவது முக்கியமாகும். கல்விக்காக 6வீதம்  ஒதுக்கு என்ற கோஷத்துடன் கூடிய ஆடைகளை அணிந்துகொண்டும் பிரதமர் இதற்காக முன்னெடுக்கப்பட்ட ஆர்ப்பாட்டங்களில் பங்கேற்றார்.

2026 ஆண்டு வரவுசெலவுத் திட்டத்தில் கல்விக்காக ஒதுக்கப்பட்ட தொகை கடந்த ஆண்டை விட சொற்பமே அதிகமாக காணப்படுகிறது. 2025 ஆம் ஆண்டு கல்விக்கு  1.8 வீதம் ஒதுக்கப்பட்டிருந்த நிலையில் 2026ஆம் ஆண்டுக்கு அது தசம் 2 வீதமே  அதிகமாக அதிகரித்திருக்கிறது. அதனால் இதனைவிட இன்னும் சற்று சாதகமான அதிகரிப்பை இதற்கு மேற்கொள்ளுமாறு கேட்டுக்கொள்கிறேன் என்றார்.