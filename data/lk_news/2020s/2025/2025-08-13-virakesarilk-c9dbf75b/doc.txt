டீம் ப்ளூஸ் அணியை வீழ்த்திய டீம் க்றேஸ் அணி, இறுதிப் போட்டியில் டீம் க்றீன்ஸ் அணியை  எதிர்த்தாடவுள்ளது

கொழும்பு எஸ்எஸ்சி மைதானத்தில் புதன்கிழமை (13) நடைபெற்ற டீம் ப்ளூஸ் அணியுடனான இரண்டாம் சுற்று போட்டியில் 6 விக்கெட்களால் வெற்றியீட்டிய டீம் க்றேஸ், எஸ்எல்சி ரி20 லீக் இறுதிப் போட்டியில் டீம் க்றீன்ஸை எதிர்த்தாடவுள்ளது.

இந்த உள்ளூர் மும்முனை ரி20 லீக் போட்டியில் டீம் ப்ளூஸ், தான் விளையாடிய நான்கு போட்டிகளிலும் தோல்வி அடைந்து வெளியேறியது.

இன்றைய போட்டியில் ரவிந்து பெர்னாண்டோ, தசுன் ஷானக்க ஆகியோர் ப்ளூஸ் அணி சார்பாகவும் நுவனிது பெர்னாண்டோ, அணித் தலைவர் சரித் அசலன்க ஆகியோர் க்றேஸ் அணி சார்பாகவும் துடுப்பாட்டத்தில் பிரகாசித்தனர்.

குறிப்பாக நுவனிது பெர்னாண்டோ தனது இரண்டாவது அரைச் சதத்தைக் குவித்த தேர்வாளர்களைப் பெரிதும் கவர்ந்தார்.

பந்துவீச்சில் க்றேஸ் அணி வீரர் வியாஸ்காந்த் ஒரு விக்கெட்டை மாத்திரம் வீழ்த்திய போதிலும் அவர் மிகவும் கட்டுப்பாட்டுடன் பந்துவீசி இருந்தார்.

இன்றைய போட்டியில் முதலில் துடுப்பெடுத்தாடத் தீர்மானித்த டீம் ப்ளூஸ் அணி 20 ஓவர்களில் 6 விக்கெட்களை இழந்து 178 ஓட்டங்களைக் குவித்தது.

பெத்தும் நிஸ்ஸன்க, விஷேன் ஹலம்பகே ஆகிய இருவரும் 34 பந்துகளில் 60 ஓட்டங்களைப் பகிர்ந்து சிறப்பான ஆரம்பத்தை இட்டுக்கொடுத்தனர்.

பெத்தும் நிஸ்ஸன்க 15 பந்துகளில் 30 ஓட்டங்களையும் விஷேன் ஹலம்பகே 25 பந்துகளில் 32 ஓட்டங்களையும் பெற்றனர். அவர்கள் இருவரும் 11 ஓட்டங்கள் வித்தியாசத்தில் ஆட்டம் இழந்தனர்.

மத்திய வரிசையில் தனஞ்சய டி சில்வா (1), அஷேன் பண்டார (8) ஆகிய இருவரும் பிரகாசிக்கத் தவறினர்.

முன்வரிசையில் நிஷான் மதுஷ்க 23 ஓட்டங்களைப் பெற்றதுடன் மத்திய வரிசையில் ரவிந்து பெர்னாண்டோ 24 பந்துகளில் 41 ஓட்டங்களையும் தசுன் ஷானக்க 19 பந்துகளில் ஆட்டம் இழக்காமல் 35 ஓட்டங்களையும் பெற்றனர்.

மிகச் சிக்கனமாக பந்துவீசிய விஜயகாந்த் வியாஸ்காந்த் 4 ஓவர்களில் 15 ஓட்டங்களுக்கு ஒரு விக்கெட்டைக் கைப்பற்றினார்.

கருக்க சன்கேத் 46 ஓட்டங்களுக்கு 2 விக்கெட்களையும் சரித் அசலன்க, சஹான் ஆராச்சிகே ஆகியோர் தலா ஒரு விக்கெட்டையும் வீழ்த்தினர்.

பதிலுக்கு துடுப்பெடுத்தாடிய டீம் க்றேஸ் அணி 17.1 ஓவர்களில் 4 விக்கெட்களை மாத்திரம் இழந்து 179 ஓட்டங்களைப் பெற்று இலகுவாக வெற்றியீட்டியது.

தினேஷ் சந்திமால் (25 பந்துகளில் 44 ஓட்டங்கள்), நிரோஷன் திக்வெல்ல (11 பந்துகளில் 21) ஆகிய இருவரும் 25 பந்துகளில் 55 ஓட்டங்ளைப் பகிர்ந்து  பலமான ஆரம்பத்தை இட்டுக்கொடுத்தனர்.

அதனைத் தொடர்ந்து நுவனிது பெர்னாண்டோ, அணித் தலைவர் சரித் அசலன்க (28 பந்துகளில் 45) ஆகிய இருவரும் 4ஆவது விக்கெட்டில் 89 ஓட்டங்களைப் பகிர்ந்து தமது அணியின வெற்றியை இலகுவாக்கினர்.

இந்தத் தொடரில் திறமையாகத் துடுப்பெடுத்தாடி வரும் நுவனிது பெர்னாண்டோ தனது இரண்டாவது அரைச் சதத்தைப் பூர்த்திசெய்தார்.

இதே மைதானத்தில் நாளை நடைபெறவுள்ள கடைசி லீக் போட்டியில் டீம் க்றீன்ஸ் அணியும் டீம் க்றேஸ் அணியும் மோதவுள்ளன.