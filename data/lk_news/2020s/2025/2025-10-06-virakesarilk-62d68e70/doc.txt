நாட்டின் வெவ்வேறு பகுதிகளில் இடம்பெற்ற விபத்துக்களில் நால்வர் பலி !

நாட்டின் வெவ்வேறு பகுதிகளில், ஞாயிற்றுக்கிழமை(05) இடம்பெற்ற விபத்துக்களில் நால்வர் உயிரிழந்துள்ளதாக பொலிஸ் ஊடகப் பிரிவு தெரிவித்துள்ளது.

அதன்படி, குருணாகலில் பிங்கிரிய பொலிஸ் பிரிவிற்கு உட்பட்ட ஹமன்னஹூவ - தலுபொத வீதியில் குருலுவெல பகுதியில் விபத்தொன்று பதிவாகியுள்ளது.

தலுபொத நோக்கிச் சென்ற மோட்டார் சைக்கிள் ஒன்று கட்டுப்பாட்டை இழந்து வீதியை விட்டு விலகி மின்சார கம்பியில் மோதியதில் இந்த விபத்து நேர்ந்துள்ளது.

விபத்தில் மோட்டார் சைக்கிள் செலுத்துனரும் அவருடன் பயணித்த பெண் ஒருவரும் பலத்த காயமடைந்து குளியாப்பிட்டிய வைத்தியசாலையில் அனுமதிக்கப்பட்ட பின்னர் மோட்டார் சைக்கிள் செலுத்துனர் சிகிச்சை பலனின்றி உயிரிழந்தார்.

இதேவேளை, மாத்தறை - திஸ்ஸமஹாராம வீதியில் திஸ்ஸமஹாராம நோக்கிச் சென்ற முச்சக்கரவண்டி ஒன்று , சாரதியின் கட்டுப்பாட்டை இழந்து எதிர் திசையில் பயணித்த பஸ்ஸுடன் மோதியதில் பெண் ஒருவர் உயிரிழந்துள்ளார்.

விபத்து தொடர்பாக முச்சக்கரவண்டியின் சாரதி கைது செய்யப்பட்டுள்ளதுடன், ஹங்கம பொலிஸார் மேலதிக விசாரணைகளை மேற்கொண்டு வருகின்றனர்.

அத்துடன், நெடுங்கேணி ஒட்டுசுட்டான் வீதியில், பண்டாரிகுளம் பகுதியில், ஒட்டுசுட்டானில் இருந்து நெடுங்கேணி நோக்கிச் சென்ற மோட்டார் சைக்கிள் ஒன்று வீதியில் இருந்த மாடு மீது மோதி கவிழ்ந்து விபத்துக்குள்ளானது.

விபத்தில் மோட்டார் சைக்கிள் செலுத்துனர் மற்றும் பெண் பயணி ஆகியோர் பலத்த காயமடைந்து ஒட்டுசுட்டான் வைத்தியசாலையில் அனுமதிக்கப்பட்ட பின்னர் மோட்டார் சைக்கிள் செலுத்துனர் சிகிச்சை பலனின்றி உயிரிழந்தார்.

இந்த சம்பவத்தில் உயிரிழந்தவர் நெடுங்கேணியைச் சேர்ந்த 61 வயதுடையவர் என விசாரணைகளில் தெரியவந்துள்ளது.