நகர அபிவிருத்தி அதிகாரசபைக்குச் சொந்தமான காணி கலப்பு அபிவிருத்திக் கருத்திட்டத்திற்கு குத்தகை

நகர அபிவிருத்தி அதிகாரசபைக்குச் சொந்தமான பெரஹர மாவத்த, கொள்ளுப்பிட்டி, கொழும்பு 03 இல் அமைந்துள்ள காணியை கலப்பு அபிவிருத்திக் கருத்திட்டத்திற்கு 99 வருடங்களுக்கு குத்தகை அடிப்படையில் விடுவிப்பதற்கு அமைச்சரவை அங்கீகாரம் அளித்துள்ளது.

2025.12.10 அன்று இடம்பெற்ற அமைச்சரவைக் கூட்டத்தில் எட்டப்பட்ட அமைச்சரவை முடிவுகளை அறிவிக்கும் ஊடகவியலாளர் மாநாடு வியாழக்கிழமை ( 11 டிசம்பர் 2025) ஊடக அமைச்சில் இடம்பெற்றது.

பெரஹர மாவத்த, கொள்ளுப்பிட்டி, கொழும்பு 03 இல் அமைந்துள்ள 02 றூட் 23.1 பேர்ச்சர்ஸ் காணித்துண்டை வதிவிட வசதிகள் உள்ளிட்ட கலப்பு அபிவிருத்திக் கருத்திட்டத்தை அமுல்படுத்துவதற்காக தேர்ந்தெடுக்கப்படும் முதலீட்டாளருக்க விடுவிப்பதற்காக 2024.09.13 அன்று இடம்பெற்ற அமைச்சரவைக் கூட்டத்தில் அங்கீகாரம் வழங்கப்பட்டுள்ளது.

குறித்த முதலீட்டாளர் ஏற்புடைய விடுவிப்பு நிபந்தனைகளைப் பூர்த்தி செய்யாமையால், குறித்த காணிக் குத்தகையை இரத்துச் செய்வதற்கு அமைச்சரவையால் நியமிக்கப்பட்டுள்ள நிரந்தரப் பேச்சுவார்த்தைக் குழு விதந்துரை வழங்கியுள்ளது.

அத்துடன், பொருத்தமான அபிவிருத்திப் பணிக்காக அக்காணியை விடுவிப்பதற்காக மீண்டும் முதலீட்டு முன்மொழிவுகளைக் கோருவதற்காக 2025.09.04 அன்று இடம்பெற்ற நகர அபிவிருத்தி அதிகாரசபையின் முகாமைத்துவ சபை அங்கீகாரம் வழங்கியுள்ளது.

அத்துடன், நகர அபிவிருத்தி அதிகாரசபையின் காணியை விடுவிப்பதற்கு ஏற்புடையவாறு, அமைச்சரவையால் நியமிக்கப்பட்டுள்ள விசேட குழுவால் வதிவிட வசதிகளுக்கு காணியின் அளவில் 50% வீதம் உயர்ந்தபட்சம் பயன்படுத்தக்கூடியதான நிபந்தனையின் அடிப்படையில், ஹோட்டல் அல்லது வணிக நடவடிக்கைகளுக்கு குறித்த காணியைப் பயன்படுத்துவதற்காக முதலீட்டு முன்மொழிவுகளைக் கோருவதற்கு அங்கீகாரம் வழங்கப்பட்டுள்ளது.

அதற்கமைய, அரச பிரதம விலைமதிப்பீட்டாளரின் மதிப்பீட்டுக்கமைய, குறித்த காணியை 99 வருடங்களுக்கு குத்தகைக்கு விடுவிப்பதற்கு சர்வதேச போட்டி விலைமுறி முறைமையின் கீழ் முன்மொழிவுகளைக் கோருவதற்காக போக்குவரத்து, நெடுஞ்சாலைகள் மற்றும் நகர அபிவிருத்தி அமைச்சர் சமர்ப்பித்துள்ள யோசனைக்கு அமைச்சரவை அங்கீகாரம் வழங்கியுள்ளது.