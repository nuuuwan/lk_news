திருகோணமலை புத்தர் சிலை விவகாரத்தை இன்று பற்றிக்கொண்டுள்ளார்கள் ;  மஹிந்த ஜயசிங்க

பாராளுமன்ற உறுப்பினர் நாமல் ராஜபக்ஷ தூய்மையானவர் போன்று பேசுகிறார். கடந்த கால படுகொலைகள், மோசடிகள் பற்றி முறையான விசாரணைகள் மேற்கொள்ளப்படும் போது கலக்கமடைந்துள்ளார்கள். திருகோணமலை புத்தர் சிலை விவகாரத்தை இன்று பற்றிக்கொண்டுள்ளார்கள். நாட்டு மக்கள் உண்மையை நன்கு அறிவார்கள். பாதாள குழு உறுப்பினர் ஜூலம்பிட்டிய அமரேவை பாதுகாப்புக்கு வைத்துக் கொண்டு அரசியல் செய்தவர்களின் மகன் இன்று எமக்கு தேசிய பாதுகாப்பு பற்றி ஆலோசனை வழங்குவது நகைப்புக்குரியது என தொழில் பிரதி அமைச்சர் மஹிந்த ஜயசிங்க தெரிவித்தார்.

பாராளுமன்றத்தில் செவ்வாய்க்கிழமை (18) நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  பாதுகாப்பு அமைச்சு மற்றும்  பொதுமக்கள் பாதுகாப்பு மற்றும் பாராளுமன்ற அலுவல்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

கடந்த மாதங்களில் கொள்கலன் விவகாரத்தை பற்றிக் கொண்டவர்கள் இன்று திருகோணமலை புத்தர் சிலை விவகாரத்தை பற்றிக் கொண்டுள்ளார்கள்.

கொள்கலன் விவகாரம், புத்தர் சிலை விவகாரத்தை முன்னிலைப்படுத்தி செயற்பட்டால் கடந்த கால ஊழல் மோசடிகளில் இருந்து தப்பித்துக் கொள்ள முடியாது.  நாட்டு மக்கள் உண்மையை நன்கு அறிவார்கள்.

பாராளுமன்ற உறுப்பினர் நாமல் ராஜபக்ஷ தூய்மையானவர் போன்று நாங்கள் இல்லாத சந்தர்ப்பத்தில் சபையில் பேசி விட்டு சென்று விடுவார்.  பொலிஸார் சுயாதீனமாக செயற்பட வேண்டும் என்று குறிப்பிடுகிறார்.

இவர்களது ஆட்சியில் 180 பொலிஸ் நிலைய பொறுப்பதிகாரிகள் அரசியல் பரிந்துரைகளுடன் நியமிக்கப்பட்டார்கள் என்று முன்னாள் பொலிஸ்மா அதிபர் சி.டி.விக்கிரமரத்ன குறிப்பிட்டார்.நாமல் ராஜபக்ஷ பொலிஸ் சுயாதீனம் பற்றி பேசுகிறார்.

பாகிஸ்தானில் நடைபெறும் டி20 முத்தரப்பு தொடருக்கான இலங்கையின் தேசிய ஆடவர் அணியில் சுழற்பந்து வீச்சாளர் விஜயகாந்த் வியாஸ்காந்த் இணைத்துக் கொள்ளப்பட்டுள்ளார். ஆனால் இவர்கள் இனவாதத்தை முன்னிலைப்படுத்திக் கொண்டு ஆட்சியை கைப்பற்ற முயற்சிக்கிறார்கள்.

போதைப்பொருள் குற்றச்சாட்டு, அரச நிதி மோசடியாளர்கள் தான் இன்று தேசிய பாதுகாப்பு மற்றும் பொலிஸ் சுயாதீனம் பற்றி  பேசுகிறார்கள். மத்திய வங்கி பிணைமுறி மோசடியாளர்கள், மோசடி ஏதும் இடம்பெறவில்லை என்று  பிற்குறிப்பு எழுதியவர்கள் இன்று தேசிய பாதுகாப்பு குறித்து எமக்கு ஆலோசனை வழங்குகிறார்கள்.

ஜூலம்பிட்டிய அமரேவை பாதுகாப்புக்கு வைத்துக் கொண்டு அரசியல் செய்தவர்களின் மகன் இன்று எமக்கு தேசிய பாதுகாப்பு பற்றி ஆலோசனை வழங்குகிறார்.

போதைப்பொருள் குற்றச்சாட்டுக்கமைய நிமல் லன்சாவை பொலிஸார் கைது செய்ய சென்ற போது மஹிந்த ராஜபக்ஷ , நிமல் லன்சாவை கட்டிப்பிடித்தார். முடிந்தால் இல்லை என்று குறிப்பிடுங்கள்.

தேசிய மக்கள் சக்தியின் உறுப்பினர்கள் போதைப்பொருள் குற்றச்சாட்டில் கைது செய்யப்பட்டுள்ளார்கள் எவரையும் நாங்கள் பாதுகாக்கவில்லை. இன்றும் அவர்கள் சிறையில் உள்ளார்கள்.

எவரையும் நாங்கள் பாதுகாக்கவில்லை.கடந்த கால படுகொலைகள், மோசடிகள் பற்றி விசாரணைகள் மேற்கொள்ளப்படும் போது ராஜபக்ஷர்கள் கலக்கமடைந்துள்ளார்கள். போலியான குற்றச்சாட்டுக்களை முன்வைக்கிறார்கள். பாதுகாப்பான சூழலை உருவாக்கிக் கொள்ள முயற்சிக்கிறார்கள் என்றார்.