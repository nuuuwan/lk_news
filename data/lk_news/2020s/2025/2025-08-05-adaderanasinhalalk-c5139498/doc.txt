බ්‍රසීලයේ හිටපු ජනාධිපති නිවාස අඩස්සියට

බ්‍රසීලයේ හිටපු ජනාධිපති ජෙයාර් බොල්සොනාරෝ නිවාස අඩස්සියේ තැබීමට එරට ශ්‍රේෂ්ඨාධිකරණය නියෝග කර තිබේ.

කුමන්ත්‍රණයක් සිදුකිරීමේ චෝදනාවක් මත හිටපු ජනාධිපතිවරයාට එරෙහිව සිදුකරන නඩු විභාගයේ දී මෙම නියෝගය ලබාදී ඇති බව වාර්තා වේ.

පසුගිය මාසයේ දී හිටපු ජනාධිපති බොල්සනාරෝ ඔහුට එරෙහිව පනවා තිබු තහනම් නියෝග කඩකිරීම හේතුවෙන් මෙලෙස නිවාස අඩස්සියේ තැබීමට නියෝග කර ඇති බව සඳහන් වේ.

එම නියෝගයට අනුව හිටපු ජනාධිපතිවරයාට අධිකරණය මගින් බලය පවරන පුද්ගලයින් හැර වෙනත් කිසිවෙකු හමුවීමට අවස්ථාව නොමැති අතර දුරකථන භාවිතය ද තහනම් කර ඇත.

බ්‍රසීලයේ හිටපු ජනාධිපතිවරයා සම්බන්ධයෙන් සිදුකරන මෙම අධිකරණ ක්‍රියාමාර්ගය හේතුවෙන් අමෙරිකානු ජනාධිපති ඩොනල්ඩ් ට්‍රම්ප් විසින් බ්‍රසීලයට එරෙහිව සියයට 50ක තීරුබදු පැනවීමක් සිදුකිරීමට ද පියවර ගනු ලැබීය.