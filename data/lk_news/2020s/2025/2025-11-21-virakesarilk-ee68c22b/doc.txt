மொஹமட் பைஸல் என்னை கொலை செய்வதாக அச்சுறுத்தியுள்ளார் ; அவரை கைது செய்யவேண்டும் - அர்ச்சுனா

தேசிய மக்கள் சக்தியின் புத்தளம் மாவட்ட பாராளுமன்ற உறுப்பினர் மொஹமட் பைஸல் என்னை கொலை செய்வதாக அச்சுறுத்தியுள்ளார். ஆகவே  அவரை கைது செய்யவேண்டும் என்று யாழ். மாவட்ட சுயேச்சைக்குழு பாராளுமன்ற உறுப்பினரான அர்ச்சுனா இராமநாதன் சபையில் வலியுறுத்தினார்.

புத்தளம் வைத்தியசாலை தொடர்பில் சுகாதார அமைச்சரிடம் கேள்வியெழுப்பியமை தொடர்பில் பாராளுமன்ற உணவக பகுதியில் வைத்து  பாராளுமன்ற உறுப்பினர் மொஹமட் பைஸல் தனக்கு அவ்வாறு அச்சுறுத்தல் விடுத்ததாக பாராளுமன்ற உறுப்பினர் அர்ச்சுனா குறிப்பிட்டார்.

பாராளுமன்றத்தில் வெள்ளிக்கிழமை (21) நடைபெற்ற அமர்வின்போது நிலையியல் கட்டளை 27.ஃஇன்  கீழ் புத்தளம்  வைத்தியசாலை பற்றி யாழ். மாவட்ட சுயேச்சைக் குழு பாராளுமன்ற உறுப்பினர்  அர்ச்சுனா இராமநாதன்  கேள்விகளை முன்வைத்தார்.

இந்த விடயம் பற்றி சபையில் விடயங்களை முன்வைத்த  பாராளுமன்ற உறுப்பினர்  மொஹமட் பைஸல் “அர்ச்சுனா  எங்களிடம் வந்து, 'எப்படி குடு'” என கூறி வம்பிழுத்ததாக குறிப்பிட்டார்.

பாராளுமன்றத்தில் ஒழுங்கு பிரச்சினையை முன்வைத்து உரையாற்றிய இராமநாதன் அர்ச்சுனா, 'நான் புத்தளம் மாவட்டம் தொடர்பான கேள்வியை எழுப்பிவிட்டு சிற்றுண்டிச்சாலைக்கு போகும்போது, அங்கு வாசலில் உள்ள கெமராவுக்கு முன்னால் புத்தளம் மாவட்ட பாராளுமன்ற உறுப்பினர் பைஸால் என்னை கொலை செய்வதாக  அச்சுறுத்தினார். தயவு செய்து அந்த காணொளி பதிவை எடுத்து விசாரணையை முன்னெடுங்கள். எனக்கு சாவதற்கு பயமில்லை. ஒரு கேள்வியை கேட்டதற்காக கொலை செய்வதாக குறிப்பிட்டார்.

இவ்வேளையில் பதிலளித்த சபாநாயகர் இது தொடர்பான விடயத்தை சிறப்புரிமையை பிரச்சினையாக முன்வையுங்கள் என்றார்.

இதன் பின்னர் பிரதி சபாநாயகர் சபைக்கு தலைமை தாங்கியபோது, வரவு - செலவுத் திட்ட குழுநிலை விவாதம் நடைபெற்றுக்கொண்டிருந்த வேளையில், ஒழுங்கு பிரச்சினையை முன்வைத்த பாராளுமன்ற உறுப்பினர் மொஹமட்  பைஸல்  'இந்த உயர்ந்த சபைக்கு மக்கள் எங்களுக்கு வாக்களித்து அனுப்பியுள்ளமையானது நாட்டுக்கும் நாட்டு மக்களுக்கும் நல்லது செய்யவே அனுப்பியுள்ளனர். புத்தளம் மக்கள் அந்த தொகுதிக்கு நல்லதை செய்வதற்காக எங்களை அனுப்பியுள்ளனர். இதன்படி புத்தளம் வைத்தியசாலையை தரமுயர்த்தி தருமாறு நாங்கள் ஜனாதிபதியிடமும், அமைச்சரிடமும் கோரிக்கை விடுத்துள்ளோம். அதனை செய்வதாக கூறியுள்ளனர்.

இவ்வாறான நிலைமையில் இந்த சபையில் பொய்களை கூறுகின்றனர். ஒரு பதாகையொன்றை போட்டுத்தருமாறு கேட்கவோ, இங்கே எவரையும் பயமுறுத்தவும் நாங்கள் வரவில்லை. நாங்கள் வெளியில் கதைத்துக்கொண்டிருந்த நேரத்தில் அவர்தான் எங்களிடம் 'எப்படி குடு' என்றார். கேட்கப்பட்ட கேள்விகள் சரியாக இருந்தாலும் பொய் சொல்லக்கூடாது. இந்த உயர்ந்த சபையில் உள்ளவர்களின் கௌரவத்தை குறைத்து கதைப்பதற்கோ அல்லது மற்றையவர்களை தாக்கி பேசுவதற்கோ நாங்கள் வரவில்லை என்றார்.

இவ்வேளையில் ஒழுங்கு பிரச்சினையை முன்வைத்து எழுந்த அர்ச்சுனா, இந்த சபையில் எவரையாவது பெயர் குறிப்பிட்டு கூறியிருந்தால் அவ்வேளையில் அவர் சபையில் இருந்திருக்காவிட்டால் உங்களிடம் அனுமதி (சபைக்கு தலைமை தாங்குபவர்) கோர வேண்டும். பாராளுமன்ற சிறப்புரிமையில் குறிப்பிடப்பட்டுள்ளவாறு, எவராவது அச்சுறுத்தல் விடுத்திருந்தால் அது தொடர்பில் நடவடிக்கை எடுக்க வேண்டும். இவர் எனது உயிருக்கு அச்சுறுத்தல் விடுத்துள்ளார். இதனால் இவரை கைது செய்ய வேண்டும். நீங்கள் கைது செய்வீர்கள் என்று நம்பவில்லை. குற்றப்புலனாய்வு  பிரிவில் முறையிட்டும் பலனில்லை. புத்தளத்திற்கு வந்தால் என்னை கொலை செய்வதாக  அச்சுறுத்தினார்.

இதன்போது பதிலளித்த பிரதி அமைச்சர் இந்த விடயத்தை நீங்கள் சிறப்புரிமை விடயமாக முன்வைக்கலாம் என்றார்.