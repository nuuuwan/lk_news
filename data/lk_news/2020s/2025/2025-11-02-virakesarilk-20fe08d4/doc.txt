கேன் வில்லியம்சன் இருபதுக்கு 20 சர்வதேச போட்டிகளில் இருந்து ஓய்வு!

நியூசிலாந்து அணியின் முன்னாள் தலைவர் கேன் வில்லியம்சன் இருபதுக்கு 20 சர்வதேச போட்டிகளில் இருந்து ஓய்வு பெறுவதாக இன்று ஞாயிற்றுக்கிழமை (02) அறிவித்துள்ளார்.

அடுத்த வருடம் உலகக் கிண்ண போட்டிக்கு முன்னதாக அணிக்கு "தெளிவு" தேவை என அவர் குறிப்பிட்டுள்ளார்.

35 வயதான அவர் டிசம்பரில் மேற்கிந்திய தீவுகளுக்கு எதிரான மூன்று டெஸ்ட் போட்டிகள் கொண்ட தொடரில் விளையாட உள்ளார்.

அவர்,  93 டி20 சர்வதேச போட்டிகளிலும் விளையாடியுள்ளதுடன், 2575 ஓட்டங்களையும், 18 அரைச்சதங்களையும், பெற்றுள்ளார்.

2021ஆம் ஆண்டு டி20 உலகக் கிண்ண இறுதிப் போட்டியில் அணித்தலைவராக நியூசிலாந்து அணியை வழிநடத்தியுள்ளார்.

நியூசிலாந்து வரலாற்றில் சிறந்த துடுப்பாட்டக்காரர் என்று பலரால் கருதப்படும் அவர், முன்னணி டெஸ்ட் ஓட்டங்களை பெற்றுள்ளதுடன், ஒருநாள் பட்டியலில் நான்காவது இடத்திலும் உள்ளார்.

இந்தியா மற்றும் இலங்கையில் டி20 உலகக் கிண்ண போட்டி 2026ஆம் ஆண்டு பெப்ரவரியில் நடைபெறவுள்ளமை குறிப்பிடத்தக்கது.