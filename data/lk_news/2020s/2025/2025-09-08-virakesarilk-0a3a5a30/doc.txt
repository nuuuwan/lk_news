பிரதம நீதியரசரின் வாகன அணிவகுப்பை படம் பிடித்த நபர் விளக்கமறியலில்

பிரதம நீதியரசரின் வாகன அணிவகுப்பை கைப்பேசியில் வீடியோ எடுத்ததாகக் கூறப்படும் நபர், எதிர்வரும் 10ஆம் திகதி வரை விளக்கமறியலில் வைக்கப்பட வேண்டும் என்று கொழும்பு நீதவான் நீதிமன்றம் உத்தரவிட்டுள்ளது.

சந்தேக நபரை கறுவாத் தோட்டம் பொலிஸார் கைது செய்து, 8ஆம் திகதி திங்கட்கிழமை கொழும்பு பிரதான நீதவான் அசங்க எஸ். போதரகம முன்னிலையில் ஆஜர்படுத்தினர்.

விசாரணை தொடர்ந்து நடைபெற்று வருவதாக பொலிஸார் நீதிமன்றத்தில் தெரிவித்ததுடன், சந்தேக நபரின் கைப்பேசியை அரச இரசாயன பகுப்பாய்வாளரிடம் அனுப்பி, அதுகுறித்த அறிக்கையைப் பெற அனுமதி கோரினர்.

சந்தேக நபரின் சார்பில் ஆஜரான சட்டத்தரணி, அவரது வாடிக்கையாளர் வாகன அணிவகுப்பை வீடியோ எடுத்ததற்காக மன்னிப்பு கேட்டுள்ளதாகவும், எனவே அவரை பிணையில் விடுதலை செய்ய வேண்டும் எனவும் கோரினார்.

ஆனால் சமர்ப்பணங்களை பரிசீலித்த நீதவான், சந்தேக நபரை 10ஆம் திகதி வரை விளக்கமறியலில் வைக்க உத்தரவிட்டதோடு, கைப்பேசியை அரச இரசாயன பகுப்பாய்வாளரிடம் அனுப்பி அறிக்கை பெறவும் உத்தரவிட்டார்.