முன்னாள் ஜனாதிபதிகளின் சிறப்புரிமைகளை நீக்குவதற்கு அரசாங்கம் எடுக்கும் முயற்சியை மாகாணசபை தேர்தலை நடத்துவதற்கு எடுப்பதாக தெரியவில்லை  - நிசாம் காரியப்பர்

முன்னாள் ஜனாதிபதிகளின் உரித்துரிமைகளை நீக்கும் சட்டத்தின் மூலம் தற்போதைய ஜனாதிபதி அநுரகுமார திஸாநாயக்கவின் சம்பளத்துக்கோ ஓய்வூதியத்துக்கோ எந்த திருத்தமும் இடம்பெறுவதில்லை. அத்துடன் முன்னாள் ஜனாதிபதிகளின் சிறப்புரிமைகளை நீக்குவதற்கு அரசாங்கம் எடுக்கும் முயற்சியை மாகாணசபை தேர்தலை நடத்துவதற்கு எடுப்பதாக தெரியவில்லை என எதிர்க்கட்சி உறுப்பினர் நிசாம் காரியப்பர் தெரிவித்தார்.

பாராளுமன்றத்தில் புதன்கிழமை (10) இடம்பெற்ற ஜனாதிபதிகளின் உரித்துரிமைகளை ( நீக்குதல் ) சட்டமூலம் மீதான விவாதத்தில் கலந்துகொண்டு உரையாற்றுகையிலேயே இவ்வாறு தெரிவித்தார்.

குறித்த சட்டமூலத்தை நாங்கள் ஆராய்ந்து பாரத்தபோது, 1986ஆம் ஆண்டு4ஆம் இலக்க சட்டத்தின் கீழ் முன்னாள் ஜனாதிபதிகளின் விதவை மனைவிக்கு பெற்றுக்கொடுக்கின்ற உரிமைகள் தொடர்பில் பங்குகள் இருக்கின்றன. உண்மையில் அவை சிறப்புரிமைகளாக குறிப்பிடப்பட்டிருப்பது தெளிவாகிறது. அவற்றை மாற்றுவதற்கு இதுவரை எந்த முயற்சியும் மேற்கொள்ளப்படவில்லை. அதாவது அரசாங்கம் ஜனாதிபதி பாதுகாப்பு மற்றும் உரிமைகள் தொடர்பில் ஒரு நிலைப்பாட்டை எடுத்திருக்கிறது.

அதன் பிரகாரம் ஜனாதிபதிக்கு உரித்தாக வேண்டிய ஓய்வூதியம் மற்றும் ஏனைய உரிமைகள் இந்த சட்டத்தின் ஊடாக நீக்கப்படுவதில்லை. தற்போதைய ஜனாதிபதி அநுரகுமார திஸாநாயக்கவின் சம்பளத்துக்கோ ஓய்வூதியத்துக்கோ எந்த திருத்தமும் இதன் மூலம் இடம்பெறுவதில்லை. என்றாலும் இந்த அரசாங்கத்துக்கு முன்னாள் ஜனாதிபதியை சம்பந்தப்படுத்திய உத்தியோகபூர்வ வீடு தொடர்பில் பிரச்சினைஒன்று இருப்பதாகவே நான் நம்புகிறேன். முன்னாள் ஜனாதிபதியின் உத்தியோகபூர்வ வீடு தொடர்பில் அரசாங்கத்துக்கு இருக்கும் பிரச்சினை காரணமாகவே இந்த சட்டத்தை சட்ட விராேதமாக நீக்குவதற்கு  முயற்சிப்பதாகவே தோன்றுகிறது.

இந்த சட்டத்தின் கீழ், கடுமையான ஒரு செயற்பாடு ஒன்றுக்கு செல்லாமல், முன்னாள் ஜனாதிபதி ஒருவர் தனது அதிகாரத்தை துஷ்பிரயோகம் செய்து, சொகுசு அரண்மனை அல்லது உத்தியோகபூர்வ இல்லத்தைக் கட்டும்போது, அவரை அந்த இடத்திலிருந்து அகற்ற பாராளுமன்றத்தின் அதிகாரங்களைப் பயன்படுத்துவதற்கு சந்தர்ப்பம் வழங்கப்பட்டுள்ளது.

உண்மையில் இந்த சட்டத்தை அனுமதித்துக்கொள்ள மூன்றில் இரண்டு விசேட பெரும்பான்மை தேவைப்பாடும் என்றே நாங்கள் எதிர்பார்த்தோம். என்றாலும் இதனை அனுமதித்துக்கொள்ள சாதாரண பெரும்பான்மை போதுமானது என உயர் நீதிமன்றம் தீர்மானித்துள்ளது. இந்த சட்ட மூலத்தின் மூலம் அரசாங்கத்தின் பிரதான நோக்கமாக இருப்பது, முன்னாள் ஜனாதிபதிகளுக்கு பெற்றுக்கொடுக்கின்ற உரிமைகளை இல்லாமல் செய்வதாகும். இதுதொடர்பில் கொள்கை ரீதியிலான எதிர்ப்பு எங்களுக்கு இருக்கிறது.

அடுத்த விடயம் தான் நீங்கள் இதற்காக  அவசரமாக சட்டங்கள் கொண்டு வருகிறீர்கள் செவ்வாய்க்கிழமை (9) வாசிக்கப்பட்ட உயர்நீதிமன்ற தீர்ப்பை இன்று சட்டமாக கொண்டு வந்துள்ளீர்கள். இந்த அவசரம் மாகாண சபை தேர்தல் சம்பந்தமாக, அல்லது அரசியலமைப்பு மாற்றம் சம்பந்தமாக காணப்படுவதில்லை. நிறைவேற்று ஜனாதிபதி முறைமைக்கு திருத்தங்களை கொண்டு வருவதற்கான எந்த ஏற்பாடுகளும் செய்யப்பட்டதாகத் தெரியவில்லை என்றார்.