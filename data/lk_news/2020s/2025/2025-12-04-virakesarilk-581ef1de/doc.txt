நெருக்கடி நிலையில் நாட்டை மீட்க நிபந்தனையற்ற ஆதரவு வழங்க தயாராக இருக்கிறோம் - ஹரின் பெர்ணான்டோ

நெருக்கடி நிலையில் இருந்து நாட்டை மீட்பதற்கு நிபந்தனையற்ற ஆதரவை வழங்க நாங்கள் தயாராக இருக்கிறோம். அதனை பெற்றுக்கொள்ள அரசாங்கம் தயாரா என்பதை ஜனாதிபதி தெரிவிக்க வேண்டும். அத்துடன் நாட்டை மீட்கும் வேலைத்திட்டத்தை மேற்கொள்ள அனுபவமுள்ள நிபுணர்கள் குழுவொன்றை அமைக்க ஜனாதிபதி நடவடிக்கை எடுக்கவேண்டும் என ஐக்கிய தேசிய கட்சியின் பிரதிச் செயலாளர் ஹரின் பெர்ணான்டோ தெரிவித்தார்.

கொழும்பில் அமைந்துள்ள ரணில் விக்ரமசிங்கவின் அரசியல் நடவடிக்கை அலுவலகத்தில் நேற்று புதன்கிழமை (04) இடம்பெற்ற செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு தெரவித்தார்.

நாடு எதிர்கொண்டுள்ள பாரிய நெருக்கடியில் இருந்து நாட்டை மீட்பதற்கு நிபந்தனையற்ற ஆதரவை அரசாங்கத்துக்கு வழங்குவதற்கு நாங்கள் தயாராக இருக்கிறோம். எமது ஆதரவை பெற்றுக்கொள்ள அரசாங்கம் தயாரா என்பதை ஜனாதிபதி தெரிவிக்க வேண்டும். அரசாங்கம் தங்களால் முடியும் என்ற சுயநலத்தை கைவிட்டு அனைவரையும் ஒன்றறிணைத்துக்கொண்டு செயற்பட வேண்டும். அதன்மூலமே நாட்டை இந்த நெருக்கடி நிலையில் இருந்து மீட்க முடியும்

நாட்டின் தற்போதைய அசாதாரண நிலையை பயன்படுத்திக்கொண்டு, சுயநில அரசியல் செய்ய முயற்சிக்க மாட்டோம், அதனால் அரசாங்கம் இதனை வைத்துக்கொண்டு அரசியல் செய்வதை நிறுத்தி அனைவரையும் ஒன்றிணைத்துக்கொண்டு செயற்பட வேண்டும்.

ஆனால் அரசாங்கம் எதிர்க்கட்சிகளின் ஆதரவு தேவையில்லை என்ற நிலைப்பாட்டில் இருந்தால், அது மக்கள் மத்தியிலும் பிளவை ஏற்படுத்தும். அரசாங்கத்தின் வேலைத்திட்டங்களை பார்க்கும்போது, அனுபவம் இல்லாத தன்மை தெளிவாக புரிந்துகொள்ளலாம்.

அதனால் இவ்வாறான நெருக்கடி நிலைமைகளுக்கு முகம்கொடுத்த அனுபவமுள்ள பல தலைவர்கள் எதிர்க்கட்சியில் இருக்கிறார்கள்.அவர்களையும் இணைத்துக்கொண்டு 3மாதங்களுக்குள் நாட்டை மீட்க நாங்கள் முயற்சிக்க வேண்டும். இல்லாவிட்டால் பாரிய அழிவுக்கு முகம்கொடுக்க நேரிடும்.

நாட்டை மீட்பதற்கு ஒரு முறையான வேலைத்திட்டத்தை ஆரம்பிக்க வேண்டும். அதற்கு அனைவரையும் இணைத்துக்கொண்டு நிபுணர்கள் குழுவொன்றை அமைக்க ஜனாதிபதி நடவடிக்கை எடுக்கவேண்டும்.

இவை சந்தைக்கு வந்தால், அது பாரிய அழிவை ஏற்படுத்தும். இதனை தடுப்பதற்கு நடவடிக்கைகள் எடுக்கப்பட வேண்டும். அத்துடன் தொற்று நோய்கள் ஏற்படுவதற்கு வாய்ப்புகள் இருக்கின்றன. அது தொடர்பாகவும் சுகாதார வேலைத்திட்டங்கள் மேற்கொள்ளப்பட வேண்டும்.

அதனால் நாடு எதிர்கொண்டுள்ள அனர்த்தத்தின் பாதூரத்தன்மையை ஜனாதிபதி உணர்ந்துகொண்டு, அனைவரையும் இணைத்துக்கொண்டு நாட்டை மீட்க நடவடிக்கை எடுக்க வேண்டும். இந்த நடவடிக்கையில் அரசாங்கத்தை  அரசியல் ரீதீயில் வீழ்த்த நாங்கள் செயற்பட மாட்டோம். ஆனால் அரசாங்கம் எமது கருத்துக்களுக்கு மதிப்பளிக்காமல் அரசியல் செய்ய முற்பட்டால், அரசாங்கம் அரசியல் ரீதியில் வீழ்ச்சியடையும் என்றார்.