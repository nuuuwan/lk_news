மன்னாரில் மக்களின் விருப்பத்துக்கு மாறாக காற்றாலை மின்னுற்பத்தி திட்டம் முன்னெடுக்கப்படுவதை அனுமதிக்க முடியாது - பாராளுமன்ற உறுப்பினர் காவிந்த ஜயவர்தன

மீள்புதுப்பிக்கத்தக்க வலுசக்தி துறையை நாம் வரவேற்கின்றோம். ஆனால் மன்னாரில் மக்களின் விருப்பத்துக்கு மாறாக அந்த திட்டம் முன்னெடுக்கப்படுவதை அனுமதிக்க முடியாது. மக்களுடன் கலந்துரையாடி அவர்களது விருப்பத்துக்கேற்பவே அபிவிருத்தி திட்டங்கள் முன்னெடுக்கப்படும் என ஜனாதிபதி அநுரகுமார திஸாநாயக்க வழங்கிய வாக்குறுதியை தற்போது நிறைவேற்ற வேண்டும் என ஐக்கிய மக்கள் சக்தியின் பாராளுமன்ற உறுப்பினர் காவிந்த ஜயவர்தன வலியுறுத்தினார்.

கொழும்பிலுள்ள ஐக்கிய மக்கள் சக்தி அலுவலகத்தில்  ஞாயிற்றுக்கிழமை (05) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

ஜனாதிபதி அநுரகுமார திஸாநாயக்க மன்னாருக்கு விஜயம் செய்திருந்த போது, மக்களுடன் கலந்துரையாடி அவர்களது குரலுக்கு செவி சாய்த்து அதற்கேற்பவே அபிவிருத்தி திட்டங்கள் முன்னெடுக்கப்படும் எனத் தெரிவித்திருந்தார்.

ஆனால் இதுவரையில் அரசாங்கம் அவ்வாறு எந்தவொரு நடவடிக்கையும் எடுக்கவில்லை. நானும் பாராளுமன்ற உறுப்பினர் மனோ கணேஷனும் கடந்த வாரம் மன்னார் சென்றிருந்தோம்.

மன்னார் தீவை அண்மித்து கடல் மட்டத்துக்கு கீழுள்ள நிலப்பரப்பில் மணல் அகழ்வு இடம்பெற்றுக் கொண்டிருக்கிறது. இதனால் தமது குடியிருப்புக்கள் நிலத்துக்குள் தாழமுங்கக் கூடும் என்றும், சுனாமி போன்ற இயற்கை அனர்த்தங்கள் ஏற்பட்டால் பாரிய அழிவுகள் ஏற்படும் என்றும் மக்கள் அச்சப்படுகின்றனர். அத்தோடு மக்களின் விருப்பத்துக்கு மாறாக காற்றாலை மின் உற்பத்தி திட்டமும் முன்னெடுக்கப்படுகிறது.

மீள்புதுப்பிக்கத்தக்க வலுசக்தி துறையை நாம் வரவேற்கின்றோம். ஆனால் மன்னாரில் மக்களின் விருப்பத்துக்கு மாறாக அந்த திட்டம் முன்னெடுக்கப்படுவதை அனுமதிக்க முடியாது. தேர்தலுக்கு முன்னர் தேசிய மக்கள் வழங்கிய வாக்குறுதிகளை நம்பியே அந்த மக்கள் அரசாங்கத்துக்கு வாக்களித்தனர். எனவே மக்கள் விருப்பம் தெரிவித்தால் மாத்திரம் இந்த திட்டத்தை முன்னெடுத்துச் செல்லுமாறு வலியுறுத்துகின்றோம் என்றார்.