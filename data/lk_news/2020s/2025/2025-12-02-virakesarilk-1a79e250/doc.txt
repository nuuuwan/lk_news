திருகோணமலையில் சீரற்ற காலநிலை மற்றும் டித்வா புயலால் 74,449 பேர் பாதிப்பு!

சீரற்ற கால நிலை மற்றும் டித்வா புயல் காரணமாக  திருகோணமலை மாவட்டத்தில் மொத்தமாக 22883  குடும்பங்களை சேர்ந்த 74,449 நபர்கள் பாதிக்கப்பட்டுள்ளதாக மாவட்ட அனர்த்த முகாமைத்துவ நிலையம் தெரிவித்துள்ளது.

திருகோணமலை மாவட்டத்தின் 11 பிரதேச செயலக பிரிவை உள்ளடக்கிய 212 கிராம சேவகர் பிரிவுகளில் இருந்து 25.11.2025 முதல்  இன்று செவ்வாய்க்கிழமை  (02) காலை 07.00  மணி வரையான தகவலின் அடிப்படையில் வெளியிட்ட அறிக்கையின் பிரகாரம் இவ்வாறு குறிப்பிடப்பட்டுள்ளது.

இதில்  620 வீடுகள் பகுதியளவில் சேதமடைந்துள்ளதுடன் பாதிக்கப்பட்ட 17,772 குடும்பங்களை சேர்ந்த 59,071  நபர்கள் உறவினர்கள் மற்றும் சொந்த  வீடுகளில் தங்கவைக்கப்பட்டுள்ளனர். 75 பாதுகாப்பான தற்காலிக முகாம்களில் 6,615 குடும்பங்களை சேர்ந்த 19,260 பேர்கள் தங்க வைக்கப்பட்டுள்ளனர்.

திருகோணமலை பட்டினமும் சூழலும் பிரதேச செயலகப் பிரிவில் 521  குடும்பங்களை சேர்ந்த 18,44 நபர்களும், தம்பலகாமம் 450 குடும்பங்களை சேர்ந்த 1,421 நபர்களும், மொறவெவ 135 குடும்பங்களை சேர்ந்த 420 நபர்களும்,சேருவில 1,094  குடும்பங்களை சேர்ந்த 3,353 நபர்களும்,  வெருகல் 1880 குடும்பங்களை சேர்ந்த 5,607  நபர்களும், மூதூர் 6,941 குடும்பங்களை சேர்ந்த 22,378  நபர்களும், கிண்ணியா 5,007 குடும்பங்களை சேர்ந்த 16,446 நபர்களும், கோமரங்கடவல 304 குடும்பங்களை சேர்ந்த 942 நபர்களும், பதவிஸ்ரீபுர 533 குடும்பங்களை சேர்ந்த 1,802 நபர்களும், குச்சவெளி 5,732  குடும்பங்களை சேர்ந்த 19,255 நபர்களும், கந்தளாய் 286 குடும்பங்களை சேர்ந்த 981 நபர்களும்  பாதிக்கப்பட்டுள்ளனர்.

மாவிலாறு அணைக்கட்டு உடைப்பெடுத்ததன் காரணமாகவும் மகாவலி ஆற்றுப்பெருக்கெடுப்பு காரணமாகவும் பாதிக்கப்பட்டவர்களின் எண்ணிக்கை உயர்வடைந்துள்ளதுடன் மீட்பு நடவடிக்கைகளில் முப்படையினர்கள் களமிறக்கப்பட்டுள்ளதுடன் வான்வழி மூலமாகவும் பாதிக்கப்பட்டவர்களுக்காக சேவையினை படையினர் வழங்கி வருகின்றனர்.

தற்போது நீர் மட்டம் குறைவடைந்து செல்வதனையும் அவதானிக்க முடிவதுடன் ஒரு சில பகுதிகளின் போக்குவரத்து வழமைக்கு திரும்பி வருகின்றமை குறிப்பிடத்தக்கது.