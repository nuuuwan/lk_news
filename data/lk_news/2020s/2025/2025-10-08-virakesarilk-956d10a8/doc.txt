சாரதி அனுமதிப்பத்திரம் அச்சிடுவதில் பாரிய ஊழல்: வெளியான அதிர்ச்சித் தகவல் !

சாரதி அனுமதிப்பத்திரங்களை அச்சிடும் விடயத்தில் 20 ஆண்டுகளுக்கும் மேலாக ஒரேயொரு தனியார் நிறுவனத்திற்கு ஒப்பந்தம் வழங்கப்பட்டதில் பாரிய ஊழல் இடம்பெற்றுள்ளது என்று போக்குவரத்து அமைச்சர் பிமல் ரத்நாயக்க புதன்கிழமை (08) பாராளுமன்றத்தில் தெரிவித்தார்.

ஒரே நிறுவனத்திற்குக் கொடுப்பனவு வழங்கப்பட்டதன் மூலம் பெருமளவிலான நிதி வீணடிக்கப்பட்டுள்ளது என்றும் அவர் சுட்டிக்காட்டினார்.

அவர் வழங்கிய தகவலின்படி, ஒரு சாரதி அனுமதிப்பத்திரத்தை அச்சிட குறித்த தனியார் நிறுவனம் 534.54 ரூபாவை செலவழிப்பதாகக் கூறிய நிலையில், மோட்டார் வாகனப் போக்குவரத்துத் திணைக்களத்தால் (RMV) அதே வேலையை வெறும் 367 ரூபா செலவில் அச்சிட முடிகின்றது என்று அமைச்சர் தெரிவித்தார்.

இதனையடுத்து, சாரதி அனுமதிப்பத்திரங்களை மோட்டார் வாகனப் போக்குவரத்துத் திணைக்களமே (RMV) நேரடியாக அச்சிட முடிவு செய்யப்பட்டுள்ளதாகவும் அதற்கான அச்சிடும் இயந்திரங்கள் தற்போது நிறுவப்பட்டு வருகின்றன என்றும் அமைச்சர் பிமல் ரத்நாயக்க வெளிப்படுத்தினார்.