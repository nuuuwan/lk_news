ஒலுவில் துறைமுக அபிவிருத்திக்கு அரசு நடவடிக்கை எடுக்க வேண்டும் - எம்.ஏ.எம். தாஹிர்

ஒலுவில் துறைமுகத்தை அபிவிருத்தி செய்வதற்கு நடவடிக்கை  எடுக்குமாறு பலதடவைகள் தெரிவிக்கப்பட்டுள்ளபோதும் அரசாங்கத்தில் இருந்து அது தொடர்பில் எந்த நடவடிக்கையும்  எடுப்பதாக தெரியவில்லை. துறைமுகம் அபிவிருத்தி செய்யப்பட்டால் அப்பகுதியில் வாழும் 25,000ற்கும்  அதிகமான மக்கள் நன்மை பெறுவார்கள் என அகில இலங்கை மக்கள் காங்கிரஸ் உறுப்பினர் எம்.ஏ.எம் தாஹிர் தெரிவித்தார்.

பாராளுமன்றத்தில் புதன்கிழமை (26) இடம்பெற்ற   2026 ஆம் ஆண்டுக்கான வரவு - செலவுத் திட்டத்தில் கடற்றொழில், நீரியல் வளங்கள் மற்றும் கடல் வளங்கள் அமைச்சு,விஞ்ஞான மற்றும் தொழில்நுட்ப அமைச்சு மற்றும்  டிஜிட்டல் பொருளாதார அமைச்சுகளுக்கான நிதி ஒதுக்கீடுகள்  மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

ஒலுவில் துறைமுக அபிவிருத்தி தொடர்பில் நாம் பல தடவைகள் சபையில் விடயங்களை முன் வைத்துள்ளோம். அது தொடர்பில் மேற்கொள்ளப்பட்ட தீர்மானங்கள் தொடர்பில் இதுவரை எமக்கு தெளிவுபடுத்தப்படவில்லை.  எமது பிரதேசமானது மீன்பிடியையும் விவசாயத்தையுமே வாழ்வாதாரத் தொழிலாகக் கொண்டுள்ளது. அதன் மூலமே அடுத்த சந்ததியினரின் கல்வி உள்ளிட்ட நடவடிக்கைகளை முன்னெடுக்க முடியும்.

ஒலுவில் துறைமுகத்தை இரண்டு விதமாக நாம் பார்க்கலாம். ஒன்று மீன்பிடித் தொழில்  அடுத்தது வர்த்தக நடவடிக்கைகள். இதனால் எமது பிரதேசத்திற்கு இந்த துறைமுகம் முக்கியமானதாகக் கருதப்படுகிறது.

குறிப்பாக நவம்பர், டிசம்பர் மாத காலப்பகுதியில் சாய்ந்தமருது மற்றும் கல்முனையைச் சேர்ந்த ஆழ்கடல் மீன்பிடி தொழிலில் ஈடுபடும் மீனவர்கள் சுமார் 750 பேர் உள்ளனர். அவர்கள் தற்போது வாழைச்சேனை அல்லது திருகோணமலைக்கு கொண்டு சென்றே தமது வள்ளங்களைப் பாதுகாக்க வேண்டிய நிலை காணப்படுகிறது.

ஒலுவில் துறைமுகம் அபிவிருத்தி செய்யப்படுமானால் ,பத்து,பதினைந்து மைல் தூரத்திலேயே இந்த வள்ளங்களை பாதுகாப்பாக பேண முடியும். அந்த துறைமுகம் அபிவிருத்தி செய்யப்பட்டால் இங்கு பிடிக்கப்படும் மீன்களை குளிரூட்டிகள் மூலம் பாதுகாக்கும் நிலைமையும் உருவாகும். ஒலுவில் துறைமுகம் அபிவிருத்தி செய்யப்பட்டால் அப்பகுதியில் வாழும் 25,000 ற்கும்  அதிகமான மக்கள் நன்மை பெறுவர்கள் என்றார்.