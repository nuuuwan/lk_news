நிந்தவூரில் பிரதி தவிசாளர் தாக்கப்பட்ட சம்பவம் : கைதான இருவருக்கு விளக்கமறியல் - பாராளுமன்ற உறுப்பினர் உட்பட 10 பேர் தலைமறைவு

நிந்தவூர் பிரதேச சபையினுள் பாராளுமன்ற உறுப்பினர் தலைமையிலான குழு ஒன்று உள்நுழைந்து, பிரதி தவிசாளர் உட்பட இருவர் மீது தாக்குதல் நடத்திய சம்பவத்தில் தலைமறைவாகிய  நிலையில் கைது செய்யப்பட்ட இருவரையும் எதிர்வரும் 24ஆம் திகதி வரை விளக்கமறியலில் வைக்குமாறு சம்மாந்துறை நீதவான் நீதிமன்ற பதில் நீதவான் இன்று புதன்கிழமை (10) உத்தரவிட்டார்.

அதேவேளை தலைமறைவாகியுள்ள நாடாளுமன்ற உறுப்பினர் உட்பட 10 பேரை கைது செய்ய நடவடிக்கை எடுக்கப்பட்டுள்ளதாக பொலிஸார் தெரிவித்தனர்.

குறித்த பிரதேச சபையின் தவிசாளர்  அண்மையில் பதவி விலக்கப்பட்டார். இந்நிலையில்  பிரதி தவிசாளர்  ஐக்கிய மக்கள் சக்தி கட்சியை சேர்ந்த சட்டத்தரணி எம்.ஜ. இர்பான் சபை நடவடிக்கையினை மேற்கொண்டு வந்துள்ளார்.

இந்நிலையில் சம்பவ தினமான திங்கட்கிழமை பகல் அகில இலங்கை மக்கள் காங்கிரஸ் கட்சியைச் சேர்ந்த 4 உறுப்பினர்கள் பிரதி தவிசாளர் அறையில் உள்நுழைந்து சபை நடவடிக்கைகளை மேற்கொள்ளக்கூடாது என தெரிவித்து பிரதி தவிசாளருடன் வாக்குவாதத்தில் ஈடுபட்ட நிலையில் அங்கு பொலிஸார் வரவழைக்கப்பட்டனர்.

அங்கு சென்ற பொலிஸார் “இது நிர்வாக ரீதியான பிரச்சினை, எனவே கிழக்கு மாகாண உள்ளூராட்சி மன்ற பிரதி பணிப்பாளரிடம் முறையிட்டு இதற்கான தீர்வினை பெற்றுக்கொள்ளுங்கள்” வாக்குவாதத்தில் ஈடுபட்ட உறுப்பினர்களுக்கு அறிவுறுத்தல் வழங்கியதையடுத்து அவர்கள் அங்கிருந்து வெளியேறினர்.

இதனை தொடர்ந்து பிரதி தவிசாளர் தனது சபை கடமைகளில் ஈடுபட்டுக்கொண்டிருந்த போது பிற்பகல் 2 மணியளவில் பிரதி தவிசாளரின் காரியாலயத்துக்குள் அத்துமீறி நுழைந்த அகில இலங்கை மக்கள் காங்கிரஸ் கட்சி நாடாளுமன்ற உறுப்பினர் அஷ்ரப் தாஹிர் தலைமையிலான  30 பேர் கொண்ட அடியாட்களுடன் உள்நுழைந்து  மேசையில் இருந்த பொருட்களை உடைத்து எறிந்து பிரதி தவிசாளர் மற்றும் உறுப்பினர் மீது தாக்குதல் நடத்தியதில் இருவரும் காயமடைந்ததையடுத்து வைத்தியசாலையில் அனுமதிக்கப்பட்டனர்.

இதையடுத்து தாக்குதல் நடத்திய கும்பல் அங்கிருந்து தப்பி ஓடியுள்ள நிலையில்  இதனை தொடர்ந்து சம்பவம் தொடர்பாக விசாரணை நடத்தி வந்த பொலிஸார் நாடாளுமன்ற உறுப்பினர் உட்பட 12 பேரை அடையாளம் கண்டு அவர்களை கைது செய்ய நடவடிக்கை எடுத்து வந்த நிலையில் அவர்கள் தலைமறைவாகியுள்ளனர் என பொலிஸாரின் ஆரம்பகட்ட விசாரணையில் தெரியவந்துள்ளது.

இதனை தொடர்ந்து தலைமறைவான இருவரை  நேற்று செவ்வாய்க்கிழமை (9) இரவு கைது செய்தனர்.

இதில் கைது செய்யப்பட்ட இருவரையும் சம்மாந்துறை நீதவான் நீதிமன்றத்தில் பதில் நீதவான் முன்னிலையில ஆஜர்படுத்தியபோது இருவரையும் எதிர்வரும் 24ஆம் திகதி வரை விளக்கமறியலில் வைக்குமாறு பதில் நீதவான்  உத்தரவிட்டார்.

இதேவேளை தலைமறைவானவர்களை கைது செய்வதற்கான  நடவடிக்கையை  மாவட்ட குற்ற விசாரணை பிரிவு பொலிஸார் முன்னெடுத்துவருவதுடன் நாடாளுமன்ற உறுப்பினரை கைது செய்வதற்கு பாராளுமன்ற சபாநாயகரிடம் அனுமதியை பெற நடவடிக்கை எடுத்துள்ளதாக பொலிஸார் தெரிவித்தனர்.