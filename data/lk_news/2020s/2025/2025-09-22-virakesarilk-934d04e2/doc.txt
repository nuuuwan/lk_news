ஒருநாள் கிரிக்கெட் ஓய்விலிருந்து மீண்டார் குவின்டன் டி கொக்; பாகிஸ்தானுக்கான சுற்றுப் பயணத்தில் இணைகிறார்

இந்தியாவில் நடைபெற்ற ஐசிசி உலகக் கிண்ணம் 2023 சுற்றுப் போட்டியுடன் சர்வதேச ஒருநாள் கிரிக்கெட்டிலிருந்து ஓய்வு பெறுவதாக அறிவித்த குவின்டன் டி கொக், அந்த முடிவை மாற்றிக்கொண்டு மீண்டும் ஒருநாள் போட்டிகளில் விளையாடத் தீர்மானித்துள்ளார்.

இதற்கு அமைய பாகிஸ்தானுக்கு எதிராக நடைபெறவுள்ள சர்வதேச ஒருநாள் கிரிக்கெட் தொடருக்கான தென் ஆபிரிக்க குழாத்தில் குவின்டன் டி கொக் மீண்டும் இணைத்துக்கொள்ளப்பட்டுள்ளார். அவர் ரி20 குழாத்திலும் பெயரிடப்பட்டுள்ளார்.

பாகிஸ்தானுக்கு எதிராக மூன்று வகையான சர்வதேச கிரிக்கெட் தொடர்களில் விளையாடவுள்ள மூன்று குழாம்களை தென் ஆபிரிக்கா இன்று திங்கட்கிழமை (22) அறிவித்தது.

இங்கிலாந்துக்கு எதிராக அண்மையில் நடைபெற்ற டெஸ்ட் கிரிக்கெட் தொடரின்போது உபாதைக்குள்ளான வழமையான அணித் தலைவர் டெம்பா பவுமா, இந்தத் தொடருக்கான குழாத்தில் இணைத்துக்கொள்ளப்படவில்லை.

ஒருநாள் கிரிக்கெட் அணித் தலைவராக மெத்யூ ப்றீட்ஸ்கேயும் ரி20 கிரிக்கெட் அணித் தலைவராக டேவிட் மில்லரும் செயற்படுவர்.

நமீபியாவுக்கு எதிரான சர்வதேச ரி20 கிரிக்கெட் தொடரில் தென் ஆபிரிக்க அணிக்கு டொனவன் பெரெய்ரா தலைவராக நியமிக்கப்பட்டுள்ளார்.

டெஸ்ட் குழாம்: ஏய்டன் மார்க்ராம் (தலைவர்), டேவிட் பெடிங்ஹாம், கோபின் பொஷ், டிவோல்ட் ப்றவிஸ், டோனி டி ஸோர்ஸி, ஸுபைர் ஹம்ஸா, சைமன் ஹார்மர், மார்க்கோ ஜென்சன், கேஷவ் மஹாராஜ் (2ஆவது டெஸ்ட் மாத்திரம்), வியான் முல்டர், சேனுரன் முத்துசாமி, கெகிசோ ரபாடா, ரெயான் ரிக்கெல்டன், ட்ரைஸ்டன் ஸ்டப்ஸ், ப்ரினெலான் சுப்ராயன், கய்ல் வெரின்.

சர்வதேச ஒருநாள் குழாம்: மெத்யூ ப்றீட்ஸ்கே (தலைவர்), கோபின் பொஷ், டிவோல்ட் ப்றவிஸ், நண்ட்றே பேர்கர், ஜெரால்ட் கோயெட்ஸீ, குவின்டன் டி கொக், டோனி டி ஸோர்ஸி, டொனவன் பெரெய்ரா, பிஜோன் போர்ச்சூன், ஜோர்ஜ் லிண்டே, க்வேனா பஃபாக்கா, லுங்கி நிகிடி, நிக்கபா பீட்டர், லுவான்-ட்றே ப்ரிட்டோரியஸ், சினேதெம்பா குவேஷைல்.

சர்வதேச ரி20 குழாம்: டேவிட் மில்லர் (தலைவர்), கோபின் பொஷ், டிவோல்ட் ப்றவிஸ், நண்ட்றே பேர்கர், ஜெரால்ட் கோயெட்ஸீ, குவின்டன்டி கொக், டொனவன் பெரெய்ரா, ரீஸா ஹெண்ட்றிக்ஸ், ஜோர்ஜ் லிண்டே, க்வேனா மஃபாக்கா, லுங்கி நிகிடி, நிக்கபா பீட்டர், லுவான்-ட்றே ப்ரிட்டோரியஸ், அண்டைல் சிம்லேன், லிஸாட் வில்லியம்ஸ்.