கெரம் உலகக் கிண்ணம் 2025: இலங்கை ஆண்கள் அணிக்கு வெள்ளி, பெண்கள் அணிக்கு வெண்கலம்

மாலைதீவுகளின் நசந்துரா ஹோட்டல் மண்படத்தில் நடைபெற்ற 7ஆவது கெரம் உலகக் கிண்ணப் போட்டியில் ஆண்களுக்கான அணிநிலை பிரிவில் இலங்கை வெள்ளிப் பதக்த்தை வென்றெடுத்தது.

ஆண்களுக்கான அணிநிலை இறுதிப் போட்டியில் இந்தியாவுக்கு பலத்த சவாலாக விளங்கிய மொஹமத் ஹில்மி தலைமையிலான இலங்கை அணி கடைசி செட்டில் தோல்வி அடைந்து வெள்ளிப் பதக்கத்துடன் திருப்தி அடைந்தது.

இரண்டு ஒற்றையர் ஆட்டங்கள், ஓர் இரட்டையர் ஆட்டத்தைக் கொண்ட இறுதிப் போட்டியில் ஒற்றையர் ஆட்டங்கள் நிறைவில் இந்தியாவை 1 - 1 என இலங்கை சமப்படுத்தியிருந்தது.

வெள்ளிப் பதக்கம் வென்ற இலங்கை ஆண்கள் அணியில் மொஹமத் ஹில்மி (தலைவர்), முன்னாள் உலக சம்பியன் நிஷாந்த பெர்னாண்டோ, தேசிய சம்பியன் அனாஸ் அஹமத், கவின் நிம்நெத், சுராஜ் மதுவன்த ஆகியோர் இடம்பெற்றனர்.

ஐக்கிய அமெரிக்காவுக்கு எதிரான 3ஆம் இடத்தைத் தீர்மானிக்கும் போட்டியில் இலங்கை கெரம் வீராங்கனைகள் மிகத் திறமையாக விளையாடி வெற்றிபெற்று இலங்கைக்கு வெண்கலப் பதக்கம் கிடைக்கச் செய்தனர்.

பெண்கள் அணியில் சிரேஷ்ட வீராங்கனை ரொஷிட்டா ஜோசப், தருஷி ஹிமாஹன்சி, தஷ்மிலா காவிந்தி, நிப்புனி டில்ருக்ஷி, ஷய்னி இமாயா  ஆகியோர்  இடம்பெற்றனர்.

பெண்களுக்கான ஒற்றையர் முன்னோடி சுற்றில் இந்தியாவின் முதல் நிலை வீராங்கனை எல். கீர்த்தனாவை இலங்கை வீராங்கனை தஷ்மிலா காவிந்தி அதிர்ச்சி அடையச் செய்தபோதிலும் அவரால் ஒட்டுமொத்த நிலையில் 4ஆம் இடத்தையே பெற முடிந்தது.