மின்சார சபையின் பணிகள், பொறுப்புக்களை பூரண அரச அங்கீகாரம் பெற்ற நிறுவனங்களிடம் கையளிக்க தீர்மானம்

மின்சார சபையின் பணிகள் மற்றும் பொறுப்புக்களை பூரண அரச அங்கீகாரம் பெற்ற  நான்கு நிறுவனங்களிடம் கையளிப்பதற்கு தீர்மானிக்கப்பட்டுள்ளது. இந்த தீர்மானம் அடுத்த ஆண்டு முதல் முறையாக செயற்படுத்தப்படும். மறுசீரமைப்பில் உச்ச பயன் நாட்டு மக்களுக்கு வழங்கப்படும் என வலுசக்தி அமைச்சர் குமார ஜயகொடி தெரிவித்தார்.

பாராளுமன்றத்தில் வியாழக்கிழமை (20)  நடைபெற்ற   2026 ஆம் ஆண்டுக்கான வரவு - செலவுத் திட்டத்தில்   வலுசக்தி  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

இலங்கை மின்சார சபையை மறுசீரமைப்பதை நாங்கள் எதிர்க்கவில்லை. மறுசீரமைப்புக்கள் முறையாக இடம்பெற வேண்டும். தனியார் மயப்படுத்துவதாக குறிப்பிட்டுக் கொண்டு அரச வளங்களை முறைகேடாக பயன்படுத்துவதற்கே எதிர்ப்பு தெரிவித்தோம்.

நாங்கள் ஆட்சிக்கு வரும் போதே மின்சார சபையை மறுசீரமைக்கும் பணிகள் முன்னெடுக்கப்பட்டிந்தன. கடந்த அரசாங்கம் மேற்கொண்ட மறுசீரமைப்பில் மின்சார சபையை 12 கூறுகளாக வேறுப்படுத்துவதற்கும்,12 ஆயிரம் பேரை  சேவையில் இருந்து நீக்குவதற்கும்  தீர்மானிக்கப்பட்டிருந்தது.

நாங்கள் ஆட்சிக்கு வந்தவுடன் புதிய மின்சார சபை சட்டத்தை திருத்தம் செய்து சகல ஊழியர்களின் தொழில் உரிமைகளையும் பாதுகாத்தோம். சுய விருப்பத்தின் அடிப்படையில் விலகுவதாக இருந்தால் அதற்குரிய நட்டஈட்டையும் வழங்க தீர்மானித்தோம். ஆகவே நாங்கள் முன்னெடுத்த மறுசீரமைப்புக்கு சகல தரப்பினரும் இணக்கம் தெரிவித்துள்ளார்கள்.

மின்சார சபையின் பணிகள் மற்றும் பொறுப்புக்களை பூரண அரச அங்கிகாரம் பெற்ற  நான்கு நிறுவனங்களிடம் கையளிப்பதற்கு தீர்மானிக்கப்பட்டுள்ளது. இந்த தீர்மானம் அடுத்த ஆண்டு முதல் முறையாக செயற்படுத்தப்படும். மறுசீரமைப்பில் உச்சபலன் நாட்டு மக்களுக்கு வழங்கப்படும்.

திருகோணமலை எண்ணெய் தாங்கிகள் அபிவிருத்தி பற்றி எதிர்கட்சியினர் பல விடயங்களை குறிப்பிட்டார்கள். 24 தாங்கிகள் இலங்கை பெற்றோலிய கூட்டுத்தாபனத்திடமும், 14 தாங்கிகள் இந்தியாவின் ஐ.ஓ.சி நிறுவனத்திடமும் காணப்படுகிறது.மிகுதியாகவுள்ள தாங்கிகளை அபிவிருத்தி செய்வதற்கு சர்வதேச முதலீட்டாளர்களுடன் பேச்சுவார்த்தையில் ஈடுபட்டுள்ளோம்.

புதுப்பிக்கத்தக்க சக்தி வள அபிவிருத்திக்கு சகல அமைச்சுக்கள் ஊடாக புதிய திட்டங்கள் முன்னெடுக்கப்பட்டுள்ளன. மின்சக்தி முயற்சியாளர்களுக்கு உரிய வசதிகளை ஏற்படுத்திக் கொடுப்போம் அதற்குரிய மானியம் ஒதுக்கப்பட்டுள்ளது என்றார்.