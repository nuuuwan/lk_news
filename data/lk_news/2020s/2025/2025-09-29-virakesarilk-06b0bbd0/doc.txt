சட்டத்துக்கு அரசியல்வாதிகளும் அச்சமடையும் நிலை உருவாகியுள்ளது – ஜனாதிபதி

நாடு என்ற ரீதியில் முன்னேற்றமடைய வேண்டுமாயின் சட்டம் மற்றும் ஒழுங்கு சிறந்த முறையில் செயற்படுத்தப்பட வேண்டும். சட்டத்துக்கு அனைவரும் அச்சமடைய வேண்டும். நாட்டு மக்களுக்காக சட்டமியற்றிய அரசியல்வாதிகள் இன்று சட்டத்துக்கு அச்சமடைந்துள்ளார்கள். கடந்த காலங்களில் முரண்பட்டுக்கொண்டிருந்த 40 அரசியல் கட்சிகள் ஒரு அறையில் கூடி பேசும் அளவுக்கு சட்டம் தற்போது செயற்படுகிறது. தங்காலைக்கும் தினசரி செல்கிறார்கள் என ஜனாதிபதி அநுரகுமார திஸாநாயக்க தெரிவித்தார்.

ஜப்பானிய அரசாங்கத்தின் அழைப்பின் பேரில் ஜப்பானுக்கு உத்தியோகபூர்வ விஜயம் மேற்கொண்டுள்ள ஜனாதிபதி அநுரகுமார திசாநாயக்க  ஞாயிற்றுக்கிழமை (28) பிற்பகல் ஜப்பானில் வசிக்கும் இலங்கை சமூகத்தினரை டோக்கியோவில் சந்தித்து உரையாடுகையில் மேற்கண்டவாறு குறிப்பிட்டார்.

2024 ஆம் ஆண்டு நடைபெற்ற ஜனாதிபதித்த தேர்தலுக்கு முன்னர் வெளிநாடுகளில் வசிக்கும் இலங்கையர்களை சந்தித்து விரிவான கலந்துரையாடல்களில் ஈடுபட்டோம். புதிய அரசியல் மாற்றம் ஒன்று ஏற்படுவதற்கு வெளிநாடுகளில் வசிக்கும் இலங்கையர்கள் முழுமையான ஒத்துழைப்பு வழங்கினார்கள்.

இலங்கையின் புதிய அரசியல் மாற்றத்துக்கு வெளிநாடுகளில் வாழும் இலங்கையர்கள் பிரதான பங்குதாரர்களாக உள்ளார்கள்.ஆட்சிக்கு வந்து ஒரு வருடத்தை நிறைவு செய்துள்ளோம். நிறைவடைந்த ஒரு வருடம் சிறந்ததா இல்லையா என்பதை எவ்வாறு ஆராய வேண்டும்.

எமது அரசாங்கம் ஆட்சிக்கு வரும்போது மக்கள் மத்தியில் இருந்த எதிர்பார்ப்பை அடிப்படையாகக் கொண்டு அரசாங்கம் சிறந்ததா இல்லையா என்பதை மதிப்பிட வேண்டும். இதனை விடுத்து புதிய அரசியல் மாற்றம் ஏற்படும் போது அதற்கு எதிராக இருந்தவர்களின் நிலைப்பாட்டை அடிப்படையாகக் கொண்டு அரசாங்கத்தின் திறனை மதிப்பிட முடியாது.

நாட்டு மக்கள் எவரும் தமது தனிப்பட்ட அபிலாசைகளை முன்னிலைப்படுத்தி அரசாங்கத்தை தோற்றுவிக்கவில்லை.நாட்டை முன்னிலைப்படுத்தியே மக்கள் தேசிய மக்கள் சக்தி தலைமையிலான அரசாங்கத்தை தோற்றுவித்தார்கள்.மக்களின் அபிலாசைகள் வெற்றிப்பெற்றுள்ளன.

வீழ்ச்சியடைந்த பொருளாதாரத்தை ஒப்பீட்டளவில் ஸ்திரப்படுத்தியுள்ளோம்.அது முழுமையான வெற்றியல்ல நீண்ட பயணம் செல்ல வேண்டும்.நாட்டில் சட்டம் மற்றும் ஆட்சி உறுதிப்படுத்தப்பட்டுள்ளது.சட்டத்தின் முன் அனைவரும் சமம் என்பதை உறுதிப்படுத்தியுள்ளேன்.இலங்கையில் வாழும் அனைவருக்கும் சட்டம் பொதுவானது. ஏழை, செல்வந்தர் என்ற அடிப்படையில் சட்டம் செயறபடுத்தப்படமாட்டாது.

இலஞ்சம் மற்றும் ஊழலை முழுமையாக இல்லாதொழிப்பதற்கு அரச நிர்வாக கட்டமைப்பில் கடுமையான நடவடிக்கைகளை செயற்படுத்தியுள்ளேன். மக்களுக்கு வினைத்திறான வகையில் அரச நிர்வாகத்தை வழங்குவதற்கு புதிய தொழில்நுட்ப விருத்தி திட்டங்களை செயற்படுத்தியுள்ளேன். நாட்டை பொருளாதார ரீதியில் பலப்படுத்துவதற்கு  உரிய அடித்தளமிடப்பட்டுள்ளது.

பொருளாதாரத்தை கட்டியெழுப்பும் போது அரசாங்கமும்,பொதுமக்களும் சவால்களுக்கு முகங்கொடுக்க நேரிடும்.வரவு மற்றும் செலவுத் திட்டத்தில் காணப்படும் பற்றாக்குறையை நிவர்த்தி செய்துள்ளோம். எதிர்பார்க்கப்பட்ட அரச வருமானத்தை காட்டிலும் அதிகளவிலான அரச வருமானத்தை நடப்பாண்டில் பெற்றுக்கொண்டுள்ளோம்.

இலஞ்சம் மற்றும் ஊழலை இல்லாதொழிப்பதற்கு கடுமையான நடவடிக்கைகள் எடுக்கப்படும்.முன்னாள் ஜனாதிபதி சந்திரிக்கா பண்டாரநாயக்கவின் ஆட்சியில் இலஞ்சம் அல்லது ஊழல் பற்றிய ஆணைக்குழு சட்டம் கொண்டு வரப்பட்டது, 2006 ஆம் ஆண்டு பணத்தூயதாக்கல் சட்டம் இயற்றப்பட்டது. பொதுச்சொத்து சட்டத்தின் பிரகாரம் 25 ஆயிரம் ரூபாய் அரச நிதியை முறைகேடாக பயன்படுத்தினால் அந்த குற்றத்துக்கு பிணை இல்லை என்று குறிப்பிடப்பட்டுள்ளது.ஆகவே சட்டங்கள் கடுமையாக உள்ளன. இவை கடந்த காலங்களில் முறையாக செயற்படுத்தப்படவில்லை.

ஊழல் எதிர்ப்பு சட்டத்தை அண்மையில் பலப்படுத்தினோம். பாராளுமன்றத்தில் சட்டங்களை இயற்றியவர்களே அவர்களின் ஆட்சியில் சட்டங்களை மீறியுள்ளார்கள்.தமக்கு எதிராக சட்டம் ஒருபோதும் செயற்படுத்தப்படாது என்று அவர்கள் எண்ணியிருந்தார்கள். சட்டம் இருந்தால் மாத்திரம் போதாது, சட்டத்தை முறையாக செயற்படுத்தும் சூழலை ஏற்படுத்த வேண்டும்.நாங்கள் அதனை செய்துள்ளோம்.

கடந்த காலங்களில் முரண்பட்டுக் கொண்டிருந்த 40 அரசியல் கட்சிகள் ஒரு அறையில் ஒன்றுக்கூடி பேசும் அளவுக்கு சட்டத்தை செயற்படுத்தியுள்ளோம்.ஆகவே இது எளிதல்ல.கடந்த காலங்களில் முரண்பட்டுக்கொண்டிருந்தவர்கள் இன்று தங்காலைக்கு செல்கிறார்கள்.

'தேர்தல் மேடைகளில் ஒருவரை ஒருவர் திருடன் என்று விமர்சித்துக்கொண்டோம்.அதன் விளைவையே இன்று எதிர்க்கொள்கிறோம்.இனி அவ்வாறு இருக்க கூடாது' என்று எதிர்க்கட்சியினர் குறிப்பிடும் அளவுக்கு சட்டத்தை செயற்படுத்தியுள்ளோம்.ஊழல் எதிர்ப்புச் சட்டம் இப்போது தான் சிறந்த முறையில் செயற்படுத்தப்படுகிறது.

அரசாங்கத்துக்கு எதிராக ஒன்றிணைந்துள்ளவர்கள் அனைவரும் வெள்ளை நிற சால்வை அணிந்த மோசடியாளர்கள்.கடந்த கால மோசடிகளுக்குரிய பல ஆவணங்கள் வெளிநாடுகளில் இருந்து பெற்றுக்கொள்ள வேண்டியுள்ளது.எயார் லங்கா விமான கொள்வனவு முறைகேடு தொடர்பான ஆவணங்களை சிங்கப்பூரில் இருந்து பெற்றுக்கொள்ள வேண்டியுள்ளது. அம்பாந்தோட்டை வைத்தியசாலை அபிவிருத்தி முறைகேடு தொடர்பில் நெதர்லாந்திடமிருந்து ஆவணம் பெற வேண்டியுள்ளது.இராஜதந்திர மட்டத்தில் இதற்கான நடவடிக்கைகளை மேற்கொண்டுள்ளோம்.

மிக் விமான கொடுக்கல் வாங்கல் முறைகேடுடன் தொடர்புடையவர்கள் தொடர்ச்சியாக ஆட்சியில் இருந்தார்கள். முறைகேடு தொடர்பில் ஆவணங்கள் ஏதும் இருக்குமா,தேட வேண்டும். ஒருசில ஆவணங்கள் உள்ளன.விசாரணைகளுக்கு அமைவாகவே இலஞ்ச ஊழல் ஆணைக்குழு நடவடிக்கைகளை மேற்கொள்கிறது. ஆகவே கடந்தகால மோசடிகளை ஒரு ஆண்டுக்குள் நிறைவு செய்ய முடியாது.எதிர்க்கட்சியினர் தான் சட்டத்துக்கு தற்போது அச்சமடைந்துள்ளார்கள் என்றார்.