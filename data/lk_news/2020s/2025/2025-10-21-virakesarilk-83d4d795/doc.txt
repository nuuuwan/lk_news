மருந்துக் கொள்வனவில் நிலவும் பற்றாக்குறைக்கு தீர்வு காண இலத்திரனியல் விலைமனு கோரலை அறிமுகப்படுத்த வேண்டும் - அஜித்  பி பெரேரா

அரச வைத்தியசாலைகளில்  நிலவும் மருந்து பற்றாக்குறைக்கு அரசாங்கம் உடன் தீர்வு காண வேண்டும்.மருந்து கொள்வனவில் நிலவும் பற்றாக்குறைக்கு தீர்வு காண்பதற்கு இலத்திரனியல் முறைமையிலான விலைமனுகோரலை அறிமுகப்படுத்த வேண்டும்,அதற்குரிய வளங்களை அரசாங்கம் வழங்க வேண்டும் என  ஐக்கிய மக்கள் சக்தியின் களுத்துறை மாவட்ட பாராளுமன்ற உறுப்பினர் அஜித் பி.பெரேரா தெரிவித்தார்.

பாராளுமன்றத்தில் செவ்வாய்க்கிழமை (21) நடைபெற்ற தேசிய மருந்துகள் ஒழுங்குபடுத்தும் அதிகாரசபைச் சட்டத்தின் கீழான 2446/34ஆம் இலக்க வர்த்தமானி அறிவித்தலில் வெளியிடப்பட்ட ஒழுங்குவிதி மீதான விவாதத்தில் உரையாற்றுகையில்  மேற்கண்டவாறு குறிப்பிட்டார்.

வைத்தியசாலைகளில் நிலவும் மருந்து பற்றாக்குறை பாரியதொரு பிரச்சினையாக காணப்படுகிறது. இலவச சுகாதார சேவையை மாத்திரம்  நம்பியுள்ள பெரும்பாலான மக்கள் இதனால் நேரடியாக பாதிக்கப்பட்டுள்ளார்கள். 75 ஆண்டுகால அரசியலில் நாட்டுக்கு ஏதும் அபிவிருத்திகள் கிடைக்கவில்லை என்று குறிப்பிட முடியாது. இலவச சுகாதார சேவை, இலவச கல்வித்துறையால் பலப்படுத்தப்பட்டுள்ளது.

பாராளுமன்றத்தின் 225 உறுப்பினர்களும் இலவச கல்வியில் தான் கற்று தேர்ச்சிப் பெற்றுள்ளார்கள்.ஆகவே 75 ஆண்டுகாலத்தை சாபம் என்று பழிக்காதீர்கள். இலவச கல்வி மற்றும் இலவச சுகாதாரம் நடுத்தர மக்களுக்கு அத்தியாவசியமானது.

அரச வைத்தியசாலைகளில் மருந்து பொருட்களுக்கான தட்டுப்பாடு தீவிரமடைந்துள்ளது. களுத்துறை நாகொட போதனா வைத்தியசாலையில் 100 மருந்து பொருட்களுக்கு தட்டுப்பாடு காணப்படுகிறது. அதேபோல் அத்தியாவசிய மருந்து பொருட்களுக்கு தட்டுப்பாடு காணப்படுகிறது. மருந்து கொள்வனவில் காணப்படும் தாமதம் மற்றும் முறைகேடுகள் மருந்து தட்டுப்பாட்டுக்கு பிரதான காரணியாக உள்ளது.

அவசர மருந்து கொள்வனவின் போது இந்த முறைகேடுகள் இடம்பெறுகின்றன. ஆகவே இலத்திரனியல் முறைமையிலான விலைமனுகோரலுடனான மருந்து  கொள்வனவை அறிமுகப்படுத்த வேண்டும். இதற்குரிய மனித மற்றும் பௌதீக வளங்களை அரசாங்கம் வழங்க வேண்டும். இதற்குரிய விடயதானங்களை அமைச்சு மட்டத்தில் உருவாக்க வேண்டும்.

1990 சுவசெரிய  திட்டத்தின் பெயர், நிறம் மற்றும் இலக்கத்தை மாற்ற போவதில்லை என்று அமைச்சர் குறிப்பிட்டது வரவேற்கத்தக்கது. ஆனால் பிரதி அமைச்சர் சதுரங்க அபேசிங்க, சுவசெரிய அம்புலன்ஸ் வண்டியின் நிறம் மற்றும் இலக்கத்தை மாற்ற வேண்டும் என்று குறிப்பிடுகிறார்.ஆகவே இவ்விடயத்தில் அரசாங்கம் உறுதியான நிலைப்பாட்டில் இருக்க வேண்டும்.

1990 சுவசெரிய என்ற பெயர் நாட்டில் சட்டத்தின் ஊடாக உறுதிப்படுத்தப்பட்டுள்ளது. ஆகவே கொள்கை அடிப்படையில் இதனை மாற்றியமைக்க முடியாது.இவ்வாறான சிக்கல்களை தோற்றுவிப்பதை அரசாங்கம் தவிர்த்துக்கொள்ள வேண்டும் என்றார்.