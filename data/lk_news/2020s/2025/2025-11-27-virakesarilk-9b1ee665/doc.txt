ரில்வினைப் போன்று எதிரிகளை அழிக்க வேண்டும் என்பது எமது இலக்கு அல்ல - துமிந்த திசாநாயக்க

அரசாங்கத்தைக் கவிழ்க்க வேண்டிய தேவை எங்களுக்கு இல்லை. எனவே மக்களுக்கு வழங்கிய வாக்குறுதிகளை நிறைவேற்றுமாறு ஜனாதிபதி அநுரகுமார திசாநாயக்கவை வலியுறுத்துகின்றோம். ஜே.வி.பி. பொதுச் செயலாளர் ரில்வின் சில்வாவைப் போன்று எதிரிகளை அழிக்க வேண்டும் என்பது எமது இலக்கு அல்லவென ஸ்ரீலங்கா சுதந்திர கட்சியின் பொதுச் செயலாளர் துமிந்த திசாநாயக்க தெரிவித்தார்.

கொழும்பிலுள்ள சு.க. அலுவலகத்தில் புதன்கிழமை (26) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

நுகேகொடை கூட்டம் தொடர்பில் பல சர்ச்சைக்குரிய விடயங்கள் பேசப்படுகின்றன. நாம் மிகவும் தெளிவாக ஒரு விடயத்தை நினைவுபடுத்த விரும்புகிறோம். சுதந்திரக் கட்சி என்ற ரீதியில், நாம் ஜனநாயகத்தைப் பாதுகாப்பதற்காக உறுதியாக நிற்போம். ஏனென்றால், இந்த நாட்டில் ஒரு கட்சி அரசியல் அல்ல, அனைத்துக் கட்சிகளும் ஒன்றிணைந்த ஒரு அரசியல் இருக்க வேண்டும் என்று நாங்கள் நம்புகிறோம்.

அரசாங்கத்தால் ஏமாற்றப்பட்டவர்களே நுகேகொடை கூட்டத்தில் பங்கேற்றனர். இப்போதாவது அரசாங்கத்தின் பொய்களை அறிந்து உண்மையை உணரத் தயாரானதற்காக அனைவருக்கும் நன்றி கூறுகிறோம். டிசம்பர் 6ஆம் திகதி அநுராதபுரத்தில் ஒரு பிரதான கூட்டத்தை ஏற்பாடு செய்துள்ளோம். அனைவரையும் அந்த கூட்டத்திலும் பங்கேற்குமாறு அழைப்பு விடுகின்றோம்.

அரசாங்கத்தைக் கவிழ்க்க வேண்டிய தேவை எங்களுக்கு இல்லை. எனவே மக்களுக்கு வழங்கிய வாக்குறுதிகளை நிறைவேற்றுமாறு ஜனாதிபதி அநுரகுமார திஸாநாயக்கவை வலியுறுத்துகின்றோம். நாம் இந்நாட்டின் ஜனநாயக ஜனநாயக அரசியல் கட்சிகள் என்ற வகையில், நாட்டின் ஜனநாயகத்தைப் பாதுகாப்பதற்காக என்றும் போராடுவோம். மாறாக டில்வின் சில்வா கூறுவதைப் போன்று எதிரிகளைப் பழிவாங்குவது எமது நோக்கமல்ல.

ரில்வினுக்கும், அதிகாரத்தில் உள்ளவர்களுக்கும் ஒன்றைக் கூற விரும்புகின்றோம். நீங்கள் எம்மை எதிரிகள் என்று நினைத்தால், அதற்காகச் செய்யக்கூடிய மிக உயர்ந்த விடயங்களைச் செய்ய நாங்கள் தயாராக இருக்கிறோம். பொய்களை நம்பி ஏமாந்ததது போதும். இனியாவது தாய்வீட்டுடன் கைகோர்த்து நாட்டுக்காக பயணிப்பதற்கு சுதந்திர கட்சியினருக்கு அழைப்பு விடுக்கின்றோம் என்றார்.