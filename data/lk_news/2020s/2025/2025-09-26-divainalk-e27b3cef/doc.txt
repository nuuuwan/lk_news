නතුවල උප තැපැල් කාර්යාලය හිටි හැටියේ වසා දමලා

වලස්මුල්ල ප්‍රධාන තැපැල් කාර්යාලයෙන් පාලනය වන නතුවල උප තැපැල් කාර්යාලය හම්බන්තොට ප්‍රාදේශීය තැපැල් අධිකාරිවරයා විසින් වසා දැමීම නිසා ප්‍රදේශ රාශියක ජනතාව දැඩි අසීරුතාවයට පත්ව ඇත. මෙම තැපැල් කාර්යාලය ආරම්භ කරන ලද්දේ මීට වසර 52 කට පෙර එනම්, 1973.10.13 වන දිනය.

ප්‍රාදේශීය තැපැල් අධිකාරිවරයා ඉකුත් 30 වන දින මෙම තැපැල් කාර්යාලයට පැමිණ 2025.09.01 දින සිට තාවකාලිකව වසා තබන බව ලියා දැන්වීමක් අලවා ඇත. උප තැපැල් ස්ථානාධිපතිනිය අවුරුදු 59 න් විශ්‍රාම ගිය දිනයේම මෙය වසා දැමීම සිදුවිය.

මේ පිළිබඳව පාලන කාර්යාලයෙන් විමසූ විට පැවසුවේ ආදායමක් නොමැති නිසා වසා ඇති බවයි. ප්‍රදේශයේ හිටපු ප්‍රාදේශීය සභා මන්ත්‍රීවරයකු වන එච්. ජී. සියදෝරිස් මහතා- මෙය ආරම්භ කරලා අවුරුදු 52ක් වෙනවා. ගොඩවැන්න, කහටැල්ල, දකුණු කණුමුල්දෙණිය, රාජපුරගොඩ, උඩදෙණිය, දළුවක්ගොඩ, මුල්ලේවත්ත, නතුවල සහ විජයසිරිපුර යන ප්‍රදේශවල ජනතාව මහජන, වැඩිහිටි, පිළිකා ආධාර, ගොවි විශ්‍රාම වැටුප් ලබා ගන්න එනවා. ජල විදුලි දුරකථන බිල් ගෙවන්න මුලදි ආවත් දැන් වැඩිපුර දබකසබැ සේවාවට හුරු වෙලා.

සමහර වැඩිහිටියන් හැරමිටි වාරුවෙන් කඳු හා දුර ප්‍රදේශවල සිට කිලෝමීටර් 5 – 6 දුර ගෙවාගෙන එන්නේ. මේ කන්තෝරුව වැසීම නිසා හැම කෙනෙක්ටම යන්න වෙන්නේ වලස්මුල්ලට. අහිංසක මිනිසුන්ට රු.250/= ආධාරය ගන්න රු. 500 – 600ක් ගාස්තුව ගෙවන්න වෙනවා. ඒ වගේම පාලන කාර්යාලයේ සෙනඟ වැඩි නිසා වැඩිහිටි ජනතාවට රස්තියාදු වෙන්නත් වෙනවා. පසුගිය මාසයේ මෙම කාර්යාලයේ ආදායම රුපියල් 15000/= ක් යැයි පැවසූ තැපැල් අධිකාරිවරයා මාසයක් තුළ ආදායම පෙන්වන්න කී බවත් ක්ෂණික වසා දමා තිබියදී ආදායමක් පෙන්වන්නේ කෙසේ දැයි නම සඳහන් නොකළ අයෙක් පැවසීය. තැපැල් සේවාව මහජන සේවාවක් නම් ආදායම් පෙන්වන කාර්යාලයක් වන්නේ කෙසේදැයි ඔහු වැඩිදුරටත් විමසීය. අහිංසක වැඩිහිටියන් ගැන සානුකම්පිතව සලකා බලා ප්‍රදේශ ගණනාවකට සෙත සැලසෙන එකම උප තැපැල් කාර්යාලය නැවත ආරම්භ කරන ලෙස ප්‍රදේශවාසීහු බලධාරීන්ගෙන් ඉල්ලා සිටිති.