மத்திய ஆசிய சிரேஷ்ட கரப்பந்தாட்டத்தில் இலங்கைக்கு வெண்கலப் பதக்கம்

பங்களாதேஷின் டாக்கா, மிர்பூர் உள்ளக அரங்கில் ஆறு நாடுகள் பங்குபற்றிய மத்திய ஆசிய கரபந்தாட்ட சங்க சிரேஷ்ட ஆண்கள் பிரிவில் வெண்கலப் பதக்கத்தை இலங்கை வென்றெடுத்தது.

பங்களாதேஷுக்கு எதிராக இன்று செவ்வாய்க்கிழமை (28) நடைபெற்ற நிரல்படுத்தல் போட்டியில் 3 - 0 என்ற நேர் செட்களில் இலங்கை வெற்றியீட்டி 3ஆம் இடத்தைப் பெற்றது.

ஐந்து செட்களைக் கொண்ட மூன்றாம் இடத்திற்கான போட்டியின் முதல் 3 செட்களிலும் 25 - 20, 25 - 23, 25 - 20 என்ற புள்ளிகள் வித்தியாசத்தில் இலங்கை வெற்றிபெற்றது.

ஆப்கானிஸ்தான், பங்களாதேஷ், மாலைதீவுகள். நேபாளம், இலங்கை, துர்க்மேனிஸ்தான் ஆகிய ஆறு நாடுகள் பங்கபற்றிய மத்திய ஆசிய சிரேஷ்ட ஆண்கள் கரப்பந்தாட்டத்தின் லீக் சுற்றில் இலங்கை 3 வெற்றிகளை ஈட்டியதுடன் 2 தோல்விகளைத் தழுவியது.

ஆரம்பப் போட்டியில் ஆப்கானிஸ்தானை 3 - 2  என்ற  செட்கள் வித்தியாசத்தில் இலங்கை வெற்றிகொண்டது.

ஆனால் அடுத்த இரண்டு போட்டிகளில் துர்க்மேனிஸ்தான், பங்களாதேஷ் ஆகிய அணிகளிடம் முறையே 1 - 3 என்ற செட்கள் வித்தியாசத்திலும் 2 - 3 என்ற செட்கள் வித்தியாசத்திலும் இலங்கை தொல்வி அடைந்தது.

எனினும் மாலைதீவுகள் அணியை 3 - 0 எனவும் நேபாளம் அணியை 3 - 0 எனவும் இலங்கை வெற்றிகொண்டு லீக் சுற்று முடிவில் 9 புள்ளிகளுடன் 3ஆம் இடத்தைப் பெற்றது.