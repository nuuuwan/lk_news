நாட்டில் பல்வேறு இடங்களில் இடியுடன் மழை பெய்யக்கூடும் ; ராஜாங்கனை  நீர்த்தேக்கத்தின் ஆறு வான்கதவுகள் திறப்பு

நாட்டின் பெரும்பாலான பிரதேசங்களில் இன்றைய தினம்  பி.ப. 1.00 மணிக்குப் பின்னர் மழையோ அல்லது இடியுடன் கூடிய மழையோ பெய்யக் கூடிய சாத்தியம் காணப்படுகின்றது.

சப்ரகமுவ, மத்திய, ஊவா, வடமத்திய மற்றும் வடமேல் மாகாணங்களில் சில இடங்களில் 100 மி.மீ க்கும் அதிகமான பலத்த மழைவீழ்ச்சி எதிர்பார்க்கப்படுகின்றது.

மேல் மற்றும் தென் மாகாணங்களில் கரையோரப் பிரதேசங்களில் காலை வேளையிலும் மழை பெய்யும் என எதிர்பார்க்கப்படுகின்றது.இடியுடன் கூடிய மழை பெய்யும் வேளைகளில், தற்காலிகமாக அதிகரித்து வீசக் கூடிய பலத்த காற்று மற்றும் மின்னல் தாக்கங்களினால் ஏற்படக்கூடிய பாதிப்புகளை குறைத்துக்கொள்ள தேவையான முன்னெச்சரிக்கை நடவடிக்கைகளை எடுத்துக் கொள்ளுமாறு பொதுமக்கள் அறிவுறுத்தப்படுகின்றார்கள்.

மண்சரிவு அபாயம் ஏற்படும் பகுதிகள், மண்சரிவு அபாயமுள்ள பகுதிகளாக முன்னர் அடையாளப்படுத்தப்பட்ட பகுதிகளில் வாழும் பொதுமக்கள் அவதானத்துடன் செயற்பட வேண்டும்.  பாதுகாப்பு அறிவுறுத்தல்களை அலட்சியப்படுத்த வேண்டாம் என்று அனர்த்த முகாமைத்துவ மத்திய நிலையம் பொதுமக்களுக்கு அறிவுறுத்தியுள்ளது.

மழையுடனான  காலநிலை காரணத்தால், ராஜாங்கனை நீர்த்தேக்கத்தின் ஆறு வான் கதவுகள் தற்போது திறக்கப்பட்டுள்ளதாக நீர்ப்பாசனத் துறை தெரிவித்துள்ளது.

ஆறு வான் கதவுகளும் தலா ஆறு அடி வீதம் திறக்கப்பட்டுள்ளன, இதன் விளைவாக மொத்தம் வினாடிக்கு 8,352 கன அடி நீர்  வெளியேற்றப்படுகிறது.

இதற்கிடையில், அங்கமுவ நீர்த் தேக்கத்தில், இரண்டு வான் கதவுகள் தலா ஐந்து அடி வீதம் திறக்கப்பட்டுள்ளன, மொத்தம் வினாடிக்கு 2,994 கன அடி  வெளியேற்றப்படுகிறது.