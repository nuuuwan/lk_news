நீர்த்தேக்கத்திலிருந்து நீரை முறையாக விடுவிக்க நீர்ப்பாசன அமைச்சர் நடவடிக்கை எடுத்திருந்தால் மக்களின் உயிரிழப்பை தடுத்திருக்கலாம் - சாமர சம்பத்

நீர்த்தேக்கத்தில் இருந்து நீரை முறையாக விடுவிக்க நீர்ப்பாசன அமைச்சர்  நடவடிக்கை எடுத்திருந்தால் மக்கள் நீரில் மூழ்கி உயிரிழப்பை தடுத்திருக்கலாம். தனது பொறுப்பை நிறைவேற்ற தவறிய  நீர்ப்பாசன அமைச்சர் பதவி விலகவேண்டும். அவரின் இந்த தவறுக்கு நிச்சயமாக ஜம்பர் அணிவிக்கப்படுவார் என எதிர்க்கட்சி உறுப்பினர் சாமர சம்பத் தசநாயக்க தெரிவித்தார்.

பாராளுமன்றத்தில் வெள்ளிக்கிழமை (5) இரண்டாவது நாளாக இடம்பெற்ற   2026 ஆம் ஆண்டுக்கான வரவு - செலவுத் திட்டத்தில் பெருந்தோட்ட மற்றும் சமூக உட்கட்டமைப்பு வசதிகள் அமைச்சு,  வர்த்தக வாணிப, உணவு பாதுகாப்பு மற்றும் கூட்டுறவு அபிவிருத்தி அமைச்சு மற்றும் நிதி, திட்டமிடல் மற்றும் பொருளாதார அபிவிருத்தி அமைச்சுகளுக்கான நிதி ஒதுக்கீடுகள்  மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

இடம்பெற்ற வெள்ளப்பெருக்கில் பதுளை மாவட்டத்தில் வெள்ளையர்கள் அமைத்த பல பாலங்கள் சேதமடைந்துள்ளன.நுவரெலியா பதுளை பிரதான வீதியை திறக்க முடியாமல் இருக்கிறது. ரயில் சேவைகள் 6 மாதங்களுக்காவது ஆரம்பிக்க முடியாத நிலை ஏற்பட்டுள்ளது. அதனால் இதனை விளையாட்டாக யாரும் கருதக்கூடாது. அங்கு ஏற்பட்ட மண்சரிவுக்கு யாரையும் குற்றம் சொல்ல முடியாது.

அதேபோன்று 6 மாவட்டங்களில் இருந்து சிகிச்சைக்கு வரும் மஹியங்கனை பிரதான வைத்தியசாலை முற்றாக  சேதமடைந்திருக்கிறது. அதேபோன்று  மஹியங்கனை நீதிமன்றம், பொலிஸ் நிலையம் விகாரை என அனைத்தும் சேதமடைந்துள்ளன. இந்த பொறுப்பில் இருந்து யாருக்கும் தப்பிக்க முடியாது.

மகாவலி திட்டம் அமைத்து 46 வருடங்கள் ஆகின்றன. இவ்வாறான பாதிப்பு ஏற்படவில்லை.ரன்தொனிகல நீர்த்தேக்கத்தில் இருந்து நீரை முறையாக விடுவித்திருந்தால் இந்த அழிவு மஹியங்கனைக்கு ஏற்பட்டிருக்காது. அதனால் நீர்ப்பாச அமைச்சர் இதுதொடர்பில் தேடிப்பார்த்து நடவடிக்கை எடுக்க தவறியுள்ளார். அவர் தனது பொறுப்பை நிறைவேற்ற தவறியுள்ளதால், அவர் பதவி விலகவேண்டும்.

பதுளை மாவட்டத்தில் ஏற்பட்டுள்ள  அழிவில் இருந்து மீள கட்டியெழுப்புவது என்பது  இலகுவான விடயமல்ல.அங்குள்ள  வயல் நிலையங்களில் பாரியளவில் மண் நிரைந்துள்ளது. அதனை மீள அகற்றி அங்கு  வயல் விவசாயம் செய்வது சாத்தியமில்லை. அதனால் எதிர்காலத்தில் வெளிநாடுகளில் இருந்துதான் அரிசி இறக்குமதி செய்ய வேண்டி ஏற்படும். அதேபோன்று வெங்காய பயிர் நிலங்கள் அழிவடைந்துள்ளன. ஏற்பட்டுள்ள இந்த பாதிப்பு, கொவிட் தொற்றினால் ஏற்பட்ட சேதத்தைவிட பாரதூரமானது.

ஜேஆரின் காலத்தில் ஜூலை கலவரம் ஏற்பட்டது. எல்,ரிரியும் ஜேவிபியும் இணைந்து பிரேமதாசவின் அரசாங்கத்தை இல்லாமலாக்கியது. சந்திரிக்காவின் காலத்தில் சுனாமி வந்தது, மஹிந்தவுக்கு யுத்தம், மைத்திரிக்கு உயிர்த்த ஞாயிறு தாக்குதல், கோத்தபாயவுக்கு கொவிட் அனர்த்தம்,தற்போது அநுரகுமாரவுக்கு வெள்ளமும் மண்சரிவும் ஏற்பட்டிருக்கிறது. இவ்வாறு எமது நாட்டு தலைவர்களுக்கு வரிசையாக ஏதாவது ஒரு அழிவு ஏற்பட்டிருக்கிறது. அதனால் ஏற்பட்டிருக்கும் இந்த பாதிப்பில் இருந்து நாட்டை  மீட்க நடவடிக்கை எடுக்க தவறினால், அரசாங்கத்துக்கு என்ன நடக்கும் என தெரியாது.

எவ்வாறு இருந்தாலும் ஏற்பட்ட இந்த பாதுப்புக்கு நீர்ப்பாசன அமைச்சர் நிச்சயமாக ஜம்பர் அணியவேண்டிவரும்.அவருக்கு  ஜம்பர் அணிவிப்போம். அவரால்தான் இந்த அனர்த்தத்தில் மக்கள் உயிரிழக்க காரணமாகும் என்றார்.