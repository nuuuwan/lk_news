நாட்டிற்கு அழைத்து வரப்பட உள்ளாரா இஷாரா செவ்வந்தி ?

ஒழுங்கமைக்கப்பட்ட  குற்றக் கும்பல் உறுப்பினரான "கணேமுல்ல சஞ்சீவவின்" கொலை வழக்கில் முக்கிய சந்தேக நபரான இஷாரா செவ்வந்தி இன்று புதன்கிழமை (15) நாட்டிற்கு அழைத்து வரப்பட உள்ளதாக பொலிஸ் வட்டாரங்கள் தெரிவித்துள்ளன.

நேபாள பாதுகாப்புப் படையினருடன் இணைந்து மேற்கொள்ளப்பட்ட தேடுதல் நடவடிக்கையின் போது, நேபாள தலைநகர் காத்மண்டுவிலிருந்து சுமார் 18 கிலோமீற்றர் தொலைவில் உள்ள வீடொன்றில் தங்கியிருந்த போது கைது செய்யப்பட்டுள்ளார்.

இஷாரா செவ்வந்தி மற்றும் மற்றொரு பெண் உட்பட நான்கு பேர் கைது செய்யப்பட்டதாகத் பொலிஸார் தெரிவித்தனர்.

ஒழுங்கமைக்கப்பட்ட  குற்றக் கும்பல் தலைவரான 'கெஹல்பத்தர பத்மே'வின் நெருங்கிய நண்பரும் கைது செய்யப்பட்டுள்ளார்.

ஒழுங்கமைக்கப்பட்ட குற்றக் கும்பல் உறுப்பினரான சஞ்சீவ குமார சமரரத்ன எனப்படும் 'கணேமுல்ல சஞ்சீவ', கடந்த பெப்ரவரி மாதம் 19 ஆம் திகதி புதுக்கடை  நீதிமன்ற வளாகத்திற்குள் கெஹல்பத்தர பத்மேவின் கும்பலினால் சுட்டுக் கொல்லப்பட்டார்.

துப்பாக்கிச் சூட்டை மேற்கொண்ட சமிந்து தில்ஷான் பியுமங்க, புத்தளம் - பாலாவி பகுதியில் விஷேட அதிரடிப்படையினரால் கைது செய்யப்பட்டார்.

பின்னர், விசாரணை அதிகாரிகள் நீதிமன்ற வளாகத்தில் அமைந்துள்ள சிசிரிவி கமராக்களை சோதனை செய்தபோது, துப்பாக்கிச் சூடு மேற்கொண்டவருக்கு உதவியாக பெண்ணொருவர் காணப்பட்டமை தெரியவந்தது.

துப்பாக்கிச் சூட்டுக்குப் பயன்படுத்தப்பட்ட துப்பாக்கியை சம்பந்தப்பட்ட பெண் சட்டத் துறையில் பயன்படுத்தப்படும்  புத்தகம் ஒன்றில் மறைத்து வைத்துக் கொண்டு வந்திருந்தமை தெரியவந்தது. அதன்படி, பொலிஸார் நடத்திய விசாரணைகளில், அவர் மினுவாங்கொடையைச் சேர்ந்த இஷாரா செவ்வந்தி எனப்படும் பெண் என்பது தெரியவந்தது.