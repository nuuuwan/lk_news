இலங்கை வெளிநாட்டு வேலைவாய்ப்பு பணியகத்தின் முன்னாள் தலைவர் மொஹமட் ஹில்மிவுக்கு பிணை!

விளக்கமறியலில் வைக்கப்பட்டுள்ள இலங்கை வெளிநாட்டு வேலைவாய்ப்பு பணியகத்தின் முன்னாள் தலைவர் மொஹமட் ஹில்மிவை பிணையில் விடுதலை செய்யுமாறு கொழும்பு நீதவான் நீதிமன்றம் இன்று செவ்வாய்க்கிழமை (09) உத்தரவிட்டுள்ளது.

இஸ்ரேலுக்கு வேலை வாய்ப்புக்காக இலங்கையர்கள் அனுப்பப்பட்ட போது இடம்பெற்ற ஊழல் குறித்த விசாரணைகள் தொடர்பில் மொஹமட் ஹில்மி இலஞ்சம் மற்றும் ஊழல் விசாரணை ஆணைக்குழு அதிகாரிகளால் நவம்பர் 25 ஆம் திகதி கைதுசெய்யப்பட்டிருந்த நிலையில் நீதிமன்றில் ஆஜர்படுத்தப்பட்டதையடுத்து அவரை டிசம்பர் 09 ஆம் திகதி வரை விளக்கமறியலில் வைக்க நீதவான் உத்தரவிட்டிருந்தார்.

இவ்வாறு விளக்கமறியலில் வைக்கப்பட்டுள்ள மொஹமட் ஹில்மி இன்றைய தினம் மீண்டும் நீதிமன்றில் ஆஜர்படுத்தப்பட்டதையடுத்து 20 இலட்சம் ரூபா பெறுமதியான இரண்டு சரீர பிணைகளில் விடுதலை செய்யப்பட்டுள்ளமை குறிப்பிடத்தக்கது.