3 வாரங்களுக்கு தேவையான இன்சுலின்கள் கையிருப்பில் உள்ளன அமைச்சர் நளிந்த ஜயதிஸ்ஸ  விளக்கம்

நாட்டில் உள்ள அரச வைத்தியசாலைகளில் இன்சுலிகளுக்கு பற்றாக்குறை ஏற்பட்டுள்ளதாக தெரிவிக்கப்படும் விடயம் உண்மையல்ல. தேசிய மருந்தக கூட்டுத்தாபனம் மற்றும் மருத்துவ விநியோகப் பிரிவிடம் 3 வாரங்களுக்கு தேவையான இன்சுலின்கள் கையிருப்பில் உள்ளன. எதிர்வரும் ஒக்டோபர் மாதம் முதலாம் திகதியாகும் போது ஒன்றரை மாதங்களுக்கு  அவசியமான ஒரு தொகை இன்சுலின்கள் நாட்டை வந்தடைய உள்ளதாக சுகாதார மற்றும் வெகுசன ஊடகத்துறை அமைச்சர் நளிந்த ஜயதிஸ்ஸ தெரிவித்தார்.

உலக மருந்தாளுநர்கள் தினத்தையொட்டி வியாழக்கிழமை (25) அரச மருந்தாளுநர்கள் சங்கத்தால் கொழும்பு மருத்துவ பீட கேட்போர் கூடத்தில் ஏற்பாடு செய்யப்பட்ட நிகழ்வில் கலந்துக் கொண்டு கருத்து தெரிவிக்கும் போதே அவர் மேற்கண்டவாறு குறிப்பிட்டார்.

நாட்டில் உள்ள அரச வைத்தியசாலைகளில் இன்சுலிகளுக்கு பற்றாக்குறை ஏற்பட்டுள்ளதாக இன்றும் பிரதான பத்திரிக்கை ஒன்றில் செய்தி வெளியாகியிருந்தது. எனினும் அது உண்மையல்ல. தேசிய மருந்தக கூட்டுத்தாபனம் மற்றும் மருத்துவ விநியோகப் பிரிவிடம் 3 வாரங்களுக்கு தேவையான இன்சுலின்கள் கையிருப்பில் உள்ளன.  எதிர்வரும் ஒக்டோபர் மாதம் முதலாம் திகதியாகும் போது ஒன்றரை மாதங்களுக்கு  அவசியமான ஒரு தொகை இன்சுலின்கள் நாட்டை வந்தடைய உள்ளன.

அத்தோடு ஒக்டோபர் மாத இறுதியில் மேலும் 4 மாதங்களுக்கு தேவையான இன்சுலின்கள் நாட்டுக்கு கொண்டுவரப்பட உள்ளன. கொழும்பு தேசிய வைத்தியசாலையில் இன்சுலின்களுக்கு தட்டுப்பாடு ஏற்பட்டுள்ளதா ? என வைத்தியசாலை பணிப்பாளரிடம் வினவிய போது, அவர் வைத்தியசாலையில் பற்றாக்குறை ஏதும் ஏற்படவில்லை 3 வாரங்களுக்கு அவசியமான இன்சுலின்கள் இருப்பதாக தெரிவித்திருந்தார். மருந்து கொள்வனவு எதிர்மறையான முறையில் இலாபமீட்டும் துறையாக மாறியுள்ளது.

மருந்து விநியோகத்தை சீர்செய்ய அர்ப்பணிப்புடன் செயல்படும் அதிகாரிகள் மீதும் வெவ்வேறு தரப்புகளில் இருந்து அழுத்தங்கள் பிரயோகிக்கப்படுகின்றன. இந்த நாட்டில் ஊடுருவி உள்ள போதைப்பொருள் வலையமைப்பை காட்டிலும் மிக மோசமான வலையமைப்பாக காணப்படுகிறது. டிஜிட்டல் தொழில்நுட்ப முறைகளை பயன்படுத்தி உரிய தரத்துக்கமைவான மருந்துகள் மாத்திரமே கொள்வனவு செய்யப்படுகின்றன.

மருந்து வியோகத்தர்கள் தரம் குறைந்த மருந்துகளை எமக்கு வழங்குவார்களாயின் அவற்றை எம்மால் ஏற்க முடியாது. அவற்றை பெற்றுக்கொள்ளுமாறு எம்மீதும் அழுத்தங்கள் பிரயோகிக்கப்படுகின்றன. அரச வைத்தியசாலைகளில் இலவசமாகவும், வெளியிடங்களில் பொதுமக்கள் பெற்றுக்கொள்ளக் கூடிய வகையில் கட்டுப்பாட்டு விலையில் மருந்துகளை தொடர்ச்சியாக வழங்குவதே எமது பிரதான இலக்கு. இவ்வருடத்தின் இதுவரையான காலப்பகுதியில் மாத்திரம் தேசிய மருந்தக கூட்டுத்தாபனம் 78 பில்லியன் ரூபா செலவில் மருந்துகளை கொள்வனவு செய்துள்ளது என்றார்.