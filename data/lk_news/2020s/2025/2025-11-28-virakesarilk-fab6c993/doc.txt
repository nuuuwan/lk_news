கண்டி ஹசலக்க யஹன்கல மலைப்பகுதி மண்சரிவு :7 பேரின் சடலங்கள் மீட்பு, 21 பேரைக் காணவில்லை !

கண்டி – ஹசலக்க யஹன்கல மலைப்பகுதியில் வியாழக்கிழமை (27) ஏற்பட்ட பெரிய அளவிலான மண்சரிவு பேரழிவில் சிக்கி உயிரிழந்த ஏழு (07) பேரின் சடலங்கள் இதுவரை மீட்கப்பட்டுள்ளதாக பொலிஸ் தெரிவித்துள்ளது.

தொடர்ச்சியான கனமழை காரணமாக ஏற்பட்ட இந்த திடீர் மண்சரிவு முழு கிராமப்பகுதியையே தாக்கி பெரும் சேதத்தை ஏற்படுத்தியுள்ளது.

பொலிஸ் மற்றும் மீட்புப்படை அதிகாரிகள் இணைந்து நடத்திய தேடுதல் மற்றும் மீட்பு பணிகளில் இன்னும் 21 பேர் காணாமல் போயுள்ளதாக அதிகாரபூர்வ தகவல்கள் தெரிவிக்கின்றன.

மண்சரிவு ஏற்பட்ட இடத்துக்குள் செல்லும் பாதைகள் சேதமடைந்துள்ளதால் தேடுதல் பணிகள் மிகவும் கடினமான சூழலில் நடைபெற்று வருவதாகவும், இராணுவம், பொலிஸ், சிறப்பு மீட்புக் குழுக்கள் மற்றும் கிராமவாசிகள் இணைந்து 24 மணி நேரமும் பணியில் ஈடுபட்டுள்ளதாகவும் தெரிவிக்கப்பட்டுள்ளது.

கனமழை மேலும் நீடிக்கக்கூடும் என்ற வானிலை அறிவிப்புகளுக்கு மத்தியில் மீட்பு நடவடிக்கைகள் வேகமாக முன்னெடுக்கப்படுகின்றன. அதிகாரிகள், காணாமல் போனவர்களை விரைவில் கண்டுபிடிக்க அனைத்து உதவிகளும் ஒருங்கிணைக்கப்பட்டுள்ளதாக தெரிவித்துள்ளனர்.