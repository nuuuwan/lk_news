நாடு முழுவதும்  504 அனர்த்த நிவாரண வைத்திய குழுக்கள் நிவாரணப் பணியில் !

இயற்கைப் பேரிடரால் பாதிக்கப்பட்ட மக்களுக்கான நிவாரணப் பணிகளுக்கு நாடளாவிய ரீதியில் 504 அனர்த்த நிவாரண வைத்திய குழுக்கள் செயற்படுத்தப்பட்டுள்ளதாக சுகாதார மற்றும் வெகுசன ஊடக அமைச்சு தெரிவித்துள்ளது.

சுகாதார மற்றும் வெகுசன ஊடக அமைச்சால் நியமிக்கப்பட்டுள்ள "சுரக்" (Surak) அனர்த்த முகாமைத்துவ மற்றும் பதிலளிப்பு பிரிவின் ஒருங்கிணைப்பின் கீழ் சுமார் 504 அனர்த்த நிவாரண குழுக்கள் தற்போது நாடு முழுவதும் செயற்பட்டு வருகின்றன.

மேற்படி  வைத்திய குழுக்கள் நாடு முழுவதும் ஸ்தாபிக்கப்பட்டுள்ள 1,041  பாதுகாப்பு முகாம்களை மையமாகக் கொண்டு தமது சேவைகளை வழங்கி வருவதாக சுகாதார அமைச்சின் வைத்திய சேவை பிரதிப் பணிப்பாளர் நாயகமும், அனர்த்த முகாமைத்துவம் தொடர்பான தேசிய இணைப்பாளருமான விசேட வைத்தியர் சமிதி சமரகோன் குறிப்பிட்டார்.

மேலும் ஒத்துழைப்பு வழங்கும் அனைத்து நிறுவனங்களுடனும் இணைந்து செயற்படும் வைத்திய குழுக்கள், பாதுகாப்பு முகாம்களில் தங்கியுள்ள மக்களில் 98.3 சதவீதமானோரை பரிசோதனைக்கு உட்படுத்தியுள்ளனர், உடனடியாக சிகிச்சைகள் தேவைப்படும் நபர்களுக்கு உரிய சிகிச்சைகள் வழங்கப்படுவதுடன்.

மேலதிக சிகிச்சை தேவைப்படும் நபர்கள் சம்பந்தப்பட்ட வைத்தியசாலைகள் மற்றும் சுகாதார நிறுவனங்களுக்குப் பரிந்துரைக்கப்பட்டுள்ளதாகவும் வைத்தியர் மேலும் தெரிவித்தார்.

அத்தோடு கிராமங்கள் உள்ளிட்ட வைத்திய குழுவினர் உதவி தேவைப்படும் இடங்கள் ஏதேனும் இருப்பின், பொதுமக்கள்  24 மணிநேரமும் செயற்படும் சுகாதார மற்றும் வெகுசன ஊடக அமைச்சின் அனர்த்த முகாமைத்துவ மற்றும் பதிலளிப்பு பிரிவின் 1926 என்ற துரித தொலைபேசி இலக்கத்தை தொடர்பு கொள்ளுமாறு சுகாதார மற்றும் வெகுசன ஊடக அமைச்சு வலியுறுத்தியுள்ளது.