தாய்லாந்திடம்  இலங்கை  அடைந்த தோல்விக்கான பொறுப்பை ஏற்பதாக பயிற்றுநர் அப்துல்லா கூறுகிறார்

கொழும்பு குதிரைப்பந்தயத் திடலில் இன்று செவ்வாய்க்கிழமை (18) மாலை நடைபெற்ற ஏஎவ்சி ஆசிய கிண்ண 3ஆம் சுற்று தகுதிகாண் 2ஆம் கட்டப் போட்டியில் இலங்கை அடைந்த மோசமான தோல்விக்கான போறுப்பை ஏற்பதாக தலைமைப் பயிற்றுநர் அப்துல்லா அல் முத்தய்ரி ஊடகங்களிடம் தெரிவித்தார்.

இந்தப் போட்டியில் தாய்லாந்து 4 - 0 என்ற கோல்கள் வித்தியாசத்தில் அமோக வெற்றியீட்டியது.

இந்தத் தீர்மானம் மிக்க போட்டியில் 2 - 0 என்ற கோல்கள் கணக்கில் இலங்கை வெற்றிபெற்றால் இறுதிச் சுற்றுக்கு முன்னேறுவதற்கான வாய்ப்பு அதிகரிக்கும் என்ற எண்ணத்தில் தாக்குதல் வியூகத்தை அமைத்து விளையாட எடுத்த முடிவு எதிர்விளைவை உண்டுபன்னியதாக பயிற்றுநர் கூறினார்.

இந்தப் போட்டியில் தோல்வி அடைந்ததால் இறுதிச் சுற்றுக்கு செல்லும் இலங்கையின் எதிர்பார்ப்பு தவிடுபொடியானது. இதனால் இலங்கை  வீரர்கள் பெரும் ஏமாற்றமும் கவலையும் அடைந்தனர்.

மேலும் போட்டியின் ஆரம்பத்தில் தாய்லாந்து வீரர்கள் மிக வேகமாக பந்தை நகர்த்தி 7ஆவது நிமிடத்தில் போட்ட கோல் இலங்கையை நெருக்கடிக்குள் ஆழ்த்தியதாக   பயிற்றுநர்  தெரிவித்தார்.

இப் போட்டியில் மிகத் திறமையான  வியூகங்களை அமைத்து இலங்கை கோல் எல்லையை ஆக்கிரமித்த வண்ணம் இருந்த தாய்லாந்து அணி 7ஆவது நிமிடத்தில் தனாவத் சுயெங்சித்தாவொன் போட்ட கோல் மூலம் முன்னிலை அடைந்தது.

மைதனாத்தின்   இடதுபுறத்திலிருந்து பந்தை வேகமாக உட்புறமாக நகர்த்திய தனாவத் 25 யார் தூரத்திலிருந்து பந்தை பலமாக உதைத்து அலாதியான கோல் போட்டார்.

சுஜான் பெரேரா சுகவீனமுற்றிருப்பதால் கோல்காப்பாளராக அணியில் இடம்பெற்ற கவீஷ் பெர்னாண்டோ அந்தப் பந்தை தடுப்பதற்கு சரியான உத்தியைப் பிரயோகிக்கவில்லை.

அதேவேளை, டிலொன் டி சில்வா 4ஆவது நிமிடத்திலும் லியோன் பேரேரா 9ஆவது நிமிடத்திலும் இடதுபுறத்தில் இருந்து மிக சாமர்த்தியமாக பந்தைப் பரிமாறியபோதிலும் அந்த இரண்டு சந்தர்ப்பங்களிலும் முன்கள வீரர்களின் முயற்சியின்மை காரணமாக இலங்கையின கோல் வாய்ப்புகள் வீண்போயின.

போட்டியின் 20ஆவது நிமிடத்தில் இலங்கைக்கு கோல் போடுவதற்கு கிடைத்த மற்றொரு பொன்னான வாய்ப்பும் தவறவிடப்பட்டது.

அதனைத் தொடர்ந்து இலங்கை கோல் எல்லையை மீண்டும் ஆக்கிரமித்த தாய்லாந்து 25ஆவது நிமிடத்திலிருந்து அடுத்தடுத்து 5 கோர்ணர் உதைகளை எடுத்தது. ஆனால், இலங்கை அணியினர் அந்த ஐந்து சந்தர்ப்பங்களிலும் கோல் போடப்படுவத்தைத் தடுத்தனர்.

இடைவேளைக்கு 4 நிமிடங்கள் இருந்தபோது ஆதவன் ராஜமோகன் இடதுபுறத்திலிந்து எடுத்த ப்றீ கிக் தாய்லாந்துக்கு நெருக்கடியைக் கொடுத்தபோதிலும் முன்கள வீரர் ஒருவரின் முரணான செய்கையால் மற்றொரு கோல் போடும் வாய்ப்பை இலங்கை தவறவிட்டது.

இடைவெளைக்குப் பின்னர் சுமார் 20 நிமிடங்கள்வரை இரண்டு அணியினரும் சம அளவில் மோதிக்கொண்டவண்ணம் இருந்தனர்.

ஆனால், 66, 77, 90ஆவது நிமிடங்களில் கிட்டத்தட்ட ஒரேவிதமாக தாய்லாந்து 3 கோல்களைப் போட்டு அபார வெற்றியீட்டியது.

66ஆவது நிமிடத்தில் வலது புறத்தில் இருந்து மாற்றுவீரர் சுப்பாச்சொக் சராச்சத் உயர்வாக பரிமாறிய பந்தை மற்றொரு மாற்றுவீரரான சூன்சுப் பெல் தலையால் முட்டி கோலாக்கினார்.

இம்முறை தாய்லாந்து அணித் தலைவர் சனாத்திப் சொங்ராசின் வலது புறத்திலிருந்து பரிமாறிய பந்தை பன்சா ஹெம்விபூன் தலையால் முட்டி கோலாக்கினார்.

போட்டி 90ஆவது நிமிடத்தைத் தொட்டபோது சுப்ஹனான் புரீரத் வலது  புறத்திலிருந்து   சற்று தாழ்வாக பரியமாறிய பந்தை சூன்சொப் பெல் மிகவும் பலமாக உதைத்து இலங்கை கோல்காப்பாளர் கவீஷ் பெர்னாண்டோவை செய்வதறியாது திக்குமுக்காட வைத்தார்.