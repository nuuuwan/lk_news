ரொட்டர்டாம் சர்வதேச திரைப்பட விழாவில் திரையிடப்படும் ' மயிலா'

'அம்மணி' எனும் படத்தின் மூலம் தமிழ் திரையுலக ரசிகர்களுக்கு அறிமுகமாகி 'யாத்திசை ', 'தண்டட்டி', ' மாவீரன்' ஆகிய படங்களின் மூலம் ரசிகர்களின் கவனத்தைக் கவர்ந்த நடிகை செம்மலர் அன்னம் நடித்து, இயக்கியிருக்கும் ' மயிலா' எனும் திரைப்படம் ரொட்டர்டாமில் நடைபெறும் சர்வதேச திரைப்பட விழாவில் திரையிடப்படவுள்ளதாக படக்குழுவினர் உற்சாகத்துடன் அறிவித்துள்ளனர்.

எழுத்தாளரும், நடிகையுமான செம்மலர் அன்னம் இயக்குநராக அறிமுகமாகும் ' மயிலா' எனும் இந்த திரைப்படத்தில் மெலோடி டார்கஸ், வி. சுடர்க்கொடி, கீதா கைலாசம், சத்யா மருதாணி, ஆட்டோ சந்திரன், ஆர் ஜே பிரியங்கா, ஜானகி சுரேஷ் உள்ளிட்ட பலர் நடித்திருக்கிறார்கள். வினோத் ஜானகிராமன் ஒளிப்பதிவு செய்திருக்கும் இந்த திரைப்படத்திற்கு மீனாட்சி இளையராஜா பின்னணி இசை அமைத்திருக்கிறார். சிறிய கிராமத்தில் அம்மாவிற்கும் பெண்ணிற்கும் இடையேயான உணர்வுபூர்வமான பந்தத்தை விவரிக்கும் இந்த திரைப்படத்தை நியூட்டன் சினிமா நிறுவனம் சார்பில் தயாரிப்பாளர் ஆண்டோ தயாரித்திருக்கிறார்.

அடுத்த ஆண்டு ஜனவரி மாதம் 29 ஆம் திகதி முதல் பெப்ரவரி மாதம் எட்டாம் திகதி வரை ரொட்டர்டாமில் நடைபெறும்  55வது சர்வதேச திரைப்பட விழாவில் பிரைட் ஃபியூச்சர் எனும் பிரிவில் 'மயிலா ' திரையிடப்படுகிறது என படக் குழுவினர் உற்சாகத்துடன் அறிவித்திருக்கிறார்கள். அத்துடன் இப்படத்தின் பர்ஸ்ட் ஃலுக்கை இயக்குநர் பா. ரஞ்சித் அவருடைய சமூக வலைதள பக்கத்தில் வெளியிட்டு, நடிகையும், எழுத்தாளருமான செம்மலர் அன்னத்திற்குப் பாராட்டு தெரிவித்திருக்கிறார்.