எமது ஒவ்வொரு சொத்துக்களுக்கும் எம்மால் பொறுப்பு கூற முடியும் ; எதிர்க்கட்சிகளின் கூச்சல்களால் நாம் கலவரமடையவில்லை - சுகாதார அமைச்சர்

தேசிய மக்கள் சக்தி அரசாங்கத்திலுள்ள அமைச்சர்களின் சொத்து விபரங்கள் எதிர்க்கட்சிகளால் தேடி கண்டுபிடிக்கப்பட்டவையல்ல. அவை நாமாக முன்வந்து சமர்ப்பிக்கப்பட்டவையாகும். எமது ஒவ்வொரு சொத்துக்களுக்கும் எம்மால் பொறுப்பு கூற முடியும். எனவே எதிர்க்கட்சிகளின் கூச்சல்களுக்கு நாம் கலவரமடையவில்லை என சுகாதார அமைச்சர் நளிந்த ஜயதிஸ்ஸ தெரிவித்தார்.

காலி – மாபலகம பிரதேசத்தில் இடம்பெற்ற நிகழ்வொன்றில் கலந்து கொண்டதன் பின்னர் ஊடகங்களுக்கு கருத்து வெளியிடும் போது இதனைத் தெரிவித்த அவர் மேலும் குறிப்பிடுகையில்,

எமது சொத்து விபரங்கள் எதிர்க்கட்சிகளால் தேடி கண்டுபிடிக்கப்பட்டவையல்ல. இலஞ்சம் அல்லது ஊழல் விசாரணை ஆணைக்குழுவில் நாமாக முன்வைத்து சமர்ப்பித்தமையால் தான் அவை தொடர்பில் அனைத்து தெரிந்து கொண்டுள்ளனர். இவ்வாறு எம்மால் முன்வைக்கப்பட்டு சொத்து விபரங்களில் ஒவ்வொரு சொத்துக்கும் பொறுப்பு கூற முடியும். எனவே தான் எவ்வித தயக்கமும் இன்றி அதனை சமர்ப்பித்திருக்கின்றோம்.

எமது சொத்துக்கள் தொடர்பில் எவருக்கேனும் சந்தேகம் இருந்தால் அது குறித்து முறைப்பாடளித்தால், அதற்கு பதிலளிப்பதற்கு எந்த சந்தர்ப்பத்திலும் நாம் தயாராகவே இருக்கின்றோம். எவ்வாறிருப்பினும் சட்ட விரோதமாக சொத்துக்களை சேகரித்துள்ளவர்களுக்கு இது சவாலாகியுள்ளது. எதிர்க்கட்சியிலிருந்து எமது சொத்துக்கள் தொடர்பில் கூச்சலிட்டுக் கொண்டிருப்பவர்களுக்கு இப்போது தான் உண்மையான சவால் ஏற்பட்டுள்ளது?

தேசிய மக்கள் சக்தி அரசாங்கத்திலுள்ளவர்கள் தமது உண்மையான சொத்து விபரங்களை முன்வைத்துள்ளமையால், கடந்த காலங்களில் ஆட்சி செய்தவர்களும் தமது உண்மையான சொத்து விபரங்களை சமர்ப்பிக்க வேண்டும். பொய்யான தகவல்களை சமர்ப்பித்தால் அதனை மக்கள் இலகுவாக அறிந்து கொள்வார்கள். நாம் உண்மையான தகவல்களை வழங்கியிருக்கின்றோம். எனவே எதிர்க்கட்சிகளின் கூச்சல்களை நாம் கவனத்தில் கொள்ளவில்லை.

பிரதேசசபையில் அங்கத்துவம் வகிக்கும் நாள் முதல் நாம் சொத்து விபரங்களை சமர்ப்பித்துக் கொண்டிருக்கின்றோம். எனவே எமக்கு இது புதிதல்ல. எனவே நாம் சொத்து மதிப்பு பிரகடனத்தை சமர்ப்பிக்கவில்லை என்று எம்மீது யாரும் குற்றஞ்சுமத்த முடியாது. ஆனால் எதிர்க்கட்சி தலைவர் சஜித் பிரேமதாசவுக்கு இப்போது தான் ஞாபகம் வந்திருக்கிறது. அரசாங்கத்தால் எடுக்கப்பட்ட தீர்மானங்களுக்கமையவே தற்போது போதைப்பொருட்கள் கனிசமானளவு கைப்பற்றப்படுகின்றன.

வெளிநாடுகளில் தலைமறைவாகியுள்ள மேலும் சிலர் விரைவில் கைது செய்யப்படுவர். அவர்கள் நாட்டுக்கு அழைத்து வரப்படும் போது, அவர்களுடன் தொடர்புடைய அரசியல் தலைவர்கள் குறித்த மேலும் பல விபரங்கள் வெளிப்படுத்தப்படும் என்றார்.