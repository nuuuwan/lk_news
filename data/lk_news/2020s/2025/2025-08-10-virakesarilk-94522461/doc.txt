இளைஞர் சங்க பிரச்சினை கலந்துரையாடலால் தீர்க்கப்பட வேண்டும் – ரணில் விக்ரமசிங்க

நாற்பது வருடங்களாக இளைஞர் யுவதிகளுக்கு முன்னுக்குவர கைகொடுத்த இளைஞர் சங்கங்களில் தற்போது தலைதூக்கி இருக்கும் பிரச்சினையை இரண்டு தரப்பும் கலந்துரையாடி தீர்த்துக்கொள்ள வேண்டும். இல்லாவிட்டால் தற்போது இடம்பெறும் போராட்டம் அரசியல் பிரச்சினையாக மாறி, இளைஞர் சங்க அமைப்பு இல்லாமல் போய்விடும் என முன்னாள் ஜனாதிபதி ரணில் விக்ரமசிங்க தெரிவித்தார்.

இளைஞர் சங்க அமைப்பில் தற்போது தலைதூக்கி இருக்கும் பிரச்சினையை விரைவாக தீர்த்துக்கொள்ள வேண்டியதன் முக்கியம் தொடர்பில் அவர் ஞாயிற்றுக்கிழமை (10) ஆற்றிய  விசேட உரையிலேயே இவ்வாறு தெரிவித்தார்.

இலங்கை இளைஞர் யுவதிகளின் வேண்டுகோளின் பேரில், இற்றைக்கு நாற்பது ஆண்டுகளுக்கு முன்பு இளைஞர் சங்கத்தை நான் தொடங்கினேன். அது கிராமத்தில் இருக்கும்  இளைஞர் யுவதிகளின் பொழுதுபோக்கு, கலை மற்றும் பிற செயற்பாடுகளுக்காக ஒன்றுகூடுவதற்கான ஒரு இடம். அந்த இளைஞர் சங்கம் ஊடாக இளைஞர்களின் திறமைகளையும் திறன்களையும் முன்னேற்றுவதே நான் எதிர்பார்த்த அடிப்படை விடயமாகும்.  அந்த விடயங்களில் அதிகமானவை வெற்றியடைந்துள்ளன.  தற்போது, சமூகத்தின் பல்வேறு துறைகளுக்காக இளைஞர்கள் பங்கேற்கின்றனர்.

இந்த  நாற்பது வருட காலத்துக்குள் இளைஞர் சங்கங்கள் இந்த நாட்டில் பிரதான இளைஞர் அமைப்பாக மாறியிருக்கிறது. இளைஞர் சங்கங்களால் முன்னுக்கு வந்திருந்த ஒருசிலர் அரசியலுக்கு வந்திருக்கிறார்கள். மேலும் சிலர் வியாபார நடவடிக்கைகளில் இருக்கிறார்கள். இவர்கள் அனைவரும் அந்த வேலைத்திட்டத்தை முன்னுக்கு கொண்டுசெல்ல ஒத்துழைப்பு வழங்கினார்கள்.

அண்மையில் அமைச்சர் அந்த யாப்புக்கு முன்வைத்திருந்த திருத்தங்கள் தொடர்பில் பாரிய பிரச்சினை எழுந்துள்ளாது. எல்லா இடங்களிலும் போராட்டம் இடம்பெறுகிறது.

தற்போதைக்கு தேசிய சம்மேளம்  இடம்பெறுகிறது. எனக்கு கிடைத்த தகவலின் பிரகாரம், அதற்கு பின்னரும் போராட்டம் நடத்தப்போகிறார்கள். இவ்வாறு சென்றால் இளைஞர் சங்க அமைப்பு வீழ்ச்சியடையும். இளைஞர் சங்கத்தை அரசியல் மயமாக்குவதற்காகவே குறித்த திருத்தங்கள் கொண்டுவரப்பட்டுள்ளதாக போராட்டம் மேற்கொள்பவர்கள் தெரிவிக்கிறார்கள். இந்த பிரச்சினையை நீண்ட தூரத்துக்கு  இழுத்துக்கொண்டு செல்லாமல் தீர்த்துக்கொள்ள வேண்டும்.

இவ்வாறு போராட்டம் மேற்கொள்கின்ற முன்னாள் அதிகாரிகள் குழு தற்போது நியமிக்கப்பட்டிருக்கும் மாவட்ட அமைப்புகளின் பிரதிநிதிகளுடன் கலந்துரையாடி, அனைவரும் திருப்தியடையக்கூடிய தீர்வொன்றை பெற்றுக்கொடு்க்க வேண்டும்.

இந்த நாட்டின் இளைஞர் சங்கங்களை  அரசியலுக்காக பயன்படுத்துவதில்லை என நாங்கள் அனைவரும் தெரிந்துகொள்ள வேண்டும். அதனை அமைச்சருக்கும் இந்த இரண்டு குழுக்களுக்கும் ஒன்றாக இணைந்து மேற்கொள்ள முடியுமான ஒரு நடவடிக்கையாகும். இந்த விடயத்தை செய்யாவி்ட்டால் தற்போது இடம்பெறும் போராட்டம் அரசியல் பிரச்சினையாக அமையும். அதன்போது இதற்குள் அரசியல் கட்சிகளும் உள்வாங்க முடியும். அவ்வாறு இடம்பெற்றால் இந்த இளைஞர் சங்கம் அமைப்பு இல்லாமல் போய்விடும். எனக்கு தேவையாக இருப்பது, இந்த இளைஞர் சங்க அமைப்பை பாதுகாப்பதாகும். அதனாலே இந்த  குறுகிய செய்தியை வழங்க தீர்மானித்தேன் என்றார்.