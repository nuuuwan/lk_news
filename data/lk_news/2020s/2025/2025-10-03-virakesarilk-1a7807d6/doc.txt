துருவ் விக்ரம் நடிக்கும் 'பைசன்- காளமாடன் ' படத்தின் அப்டேட்ஸ்

நடிகர் துருவ் விக்ரம் கதையின் நாயகனாக - தமிழகத்தின் தெற்கத்தி மண்ணின் மைந்தனாக - நடித்திருக்கும் 'பைசன் காளமாடன்' திரைப்படத்தில் இடம்பெற்ற 'தென்னாட்டு..' எனும் நான்காவது பாடலும், பாடலுக்கான லிரிக்கல் விடியோவும் வெளியிடப்பட்டிருக்கிறது.

இயக்குநர் மாரி செல்வராஜ் இயக்கத்தில் உருவாகியுள்ள 'பைசன் காளமாடன்' எனும் திரைப்படத்தில் துருவ் விக்ரம், பசுபதி, அமீர், லால், அனுபமா பரமேஸ்வரன், ரஜீஷா விஜயன்,  அழகம் பெருமாள், 'அருவி ' மதன் உள்ளிட்ட பலர் நடித்திருக்கிறார்கள். கே. எழில் அரசு ஒளிப்பதிவு செய்திருக்கும் இந்த திரைப்படத்திற்கு நிவாஸ் கே. பிரசன்னா இசையமைத்திருக்கிறார்.

ஒடுக்கப்பட்ட இனத்தை சார்ந்த கபடி விளையாட்டு வீரரின் வாழ்வியலை மையப்படுத்திய இந்த திரைப்படத்தை அப்ளாஸ் என்டர்டெய்ன்மென்ட் மற்றும் நீலம் ஸ்டுடியோஸ் ஆகிய நிறுவனங்கள் இணைந்து தயாரித்திருக்கிறது.

தீபாவளி திருநாளை முன்னிட்டு எதிர்வரும் 17 ஆம் திகதி முதல் உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தில் இடம்பெற்ற 'தென்னாட்டு தேசத்துல வாழும் கூட்டம்...' எனத் தொடங்கும் நான்காவது பாடலும், பாடலுக்கான லிரிக்கல் விடியோவும் வெளியிடப்பட்டுள்ளது. இந்தப் பாடலை பாடலாசிரியர் மாரி செல்வராஜ் எழுத, பின்னணி பாடகர் சத்யன் பாடியிருக்கிறார்.

இந்தப் படத்தில் இடம்பெற்ற 'தீக்குளுத்தி..' எனும் பாடல் பத்து மில்லியன் பார்வையாளர்களையும், 'றெக்க றெக்க' எனும் பாடல் ..ஆறு மில்லியன் பார்வையாளர்களையும் , 'சீனி கல்லு..' எனும் பாடல் ஐந்து மில்லியன் பார்வையாளர்களையும் பெற்று தொடர்ந்து சாதனை படைத்து வருகிறது.

இந்நிலையில் இப்படத்தில் இடம்பெற்ற 'தென்னாட்டு தேசத்துல...' எனும் பாடலும் வெளியான குறுகிய கால அவகாசத்திற்குள் இரண்டு மில்லியனுக்கும் மேற்பட்ட பார்வையாளர்களால் பார்வையிடப்பட்டு சாதனை படைத்திருக்கிறது.

இதனிடையே படக்குழுவினர் படத்தைப் பற்றிய நேர் நிலையான அதிர்வை பார்வையாளர்களிடத்தில் ஏற்படுத்தி வருவதால் திரையுலக வணிகர்கள் மகிழ்ச்சியில் திளைக்கிறார்கள் என்பது குறிப்பிடத்தக்கது.