மின்தூக்கி பராமரிப்பாளரை தாக்கிய வழக்கிலிருந்து முன்னாள் பொலிஸ்மா அதிபர் பூஜித் ஜயசுந்தர விடுதலை!

2017ஆம் ஆண்டு பொலிஸ் தலைமையகத்தில் மின்தூக்கி பராமரிப்பாளர் ஒருவரை அச்சுறுத்தி தாக்கிய வழக்கிலிருந்து முன்னாள் பொலிஸ்மா அதிபர் பூஜித் ஜயசுந்தரவை விடுதலை செய்து கோட்டை நீதவான் நீதிமன்றம் உத்தரவிட்டுள்ளது.

இந்த வழக்கு இன்று புதன்கிழமை (03) விசாரணைக்கு எடுத்துக்கொள்ளப்பட்டபோது கோட்டை நீதவான் இந்த உத்தரவை பிறப்பித்துள்ளார்.

2019ஆம் ஆண்டு ஜூன் மாதம் 2 ஆம் திகதியன்று மின்தூக்கி பராமரிப்பாளர் ஒருவரை அச்சுறுத்தி தாக்கிய சம்பவம் தொடர்பாக அப்போதைய பிரதி பொலிஸ்மா அதிபருக்கு முறைப்பாடு கிடைத்துள்ளது.

2017 ஆம் ஆண்டு ஏப்ரல் மாதம் 11 ஆம் திகதியன்று அப்போதைய பொலிஸ்மா அதிபர் பூஜித் ஜயசுந்தர தன்னை மோசமான வார்த்தைகளில் திட்டியதாகவும் தமது காலரைப் பிடித்து மின்தூக்கிக்குள் தாக்க முயன்றதாகவும் முறைப்பாட்டில் குறிப்பிடப்பட்டுள்ளது.

தேசிய கீதம் பாடப்படும்போதும் தியான நிகழ்ச்சிகள் நடைபெறும்போதும் மின்தூக்கி பிறப்பாக்கியை இயக்க வேண்டாம் என ஜயசுந்தர அறிவுறுத்தியதன் பின்னணியில் இந்த சம்பவம் நடந்ததாகக் கூறப்படுகிறது.