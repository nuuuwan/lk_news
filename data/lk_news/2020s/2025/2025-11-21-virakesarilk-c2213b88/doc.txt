அரசாங்கத்தை கவிழ்ப்பதற்காக அல்ல ; மக்களுக்கு அரசு வழங்கிய வாக்குறுதிகளை நினைவூட்டவே கொழும்பில் பேரணி நடத்தினோம் - சானக  மாதுகொட

அரசாங்கத்தை கவிழ்ப்பதற்காக கொழும்பில் பேரணியை நடத்தவில்லை. மக்களுக்கு  அரசாங்கம் வழங்கிய வாக்குறுதிகளை நினைவூட்டவே பேரணியை நடத்தினோம். இதுவே அரசாங்கத்துக்கு எதிரான போராட்டத்தின் ஆரம்பம் என ஸ்ரீ லங்கா பொதுஜன பெரமுனவின் காலி மாவட்ட பாராளுமன்ற உறுப்பினர் சானக  மாதுகொட தெரிவித்தார்.

பாராளுமன்றத்தில் வெள்ளிக்கிழமை (21) நடைபெற்ற   2026ஆம் ஆண்டுக்கான வரவு - செலவுத் திட்டத்தில்   கிராமிய அபிவிருத்தி, சமூக பாதுகாப்பு மற்றும்  சமூக வலுவூட்டல் அமைச்சு மற்றும்  கடற்றொழில், நீரியல் வளங்கள் மற்றும்  கடல் வளங்கள்  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

கிராமிய பொருளாதாரத்தையும், நடுத்தர மக்களின் வாழ்வாதாரத்தையும் மேம்படுத்துவதற்கு அரசாங்கம் எவ்வித நடவடிக்கைகளையும் எடுக்கவில்லை. விவசாயிகள் குறித்து கவனம் செலுத்தப்படவில்லை. இதனால் தான் வெங்காயம் மற்றும் உருளைக்கிழங்கு விவசாயிகள் பாரிய பாதிப்புக்கு உள்ளாகியுள்ளார்கள்.

தமது பிரச்சினைகளுக்குத் தீர்வு கிடைக்காத காரணத்தால்  விவசாயிகள்  வீதிக்கு இறங்கி போராட்டத்தில் ஈடுபடுகிறார்கள்.இருப்பினும் விவசாயிகளின்  நலன் தொடர்பில் அரசாங்கம் நடவடிக்கை எடுக்கவில்லை. விவசாயத்துறையில் காணப்படும் அடிப்படை பிரச்சினைகளுக்கும் தீர்வு முன்வைக்கப்படவில்லை.

விவசாயிகளின் அடிப்படை பிரச்சினைகளுக்கு தீர்வு வழங்குவதாக அரசாங்கம்  வாக்குறுதியளித்தது. ஆனால் தற்போதும் கடந்த அரசாங்கம் முன்னெடுத்த கருத்திட்டங்களை செயற்படுத்துகிறது. முன்னாள் ஜனாதிபதி மஹிந்த ராஜபக்ஷவின் ஆட்சியில் விவசாயத்துறை எழுச்சிப் பெற்றது. ஆனால் தற்போது விவசாயத்துறை வீழ்ச்சியடைந்துள்ளது.

அரசாங்கத்தின் மீதான மக்களின் நம்பிக்கை சிதைவடைந்துள்ளது. அரசாங்கத்தை வீழ்த்துவதற்காக  அரசாங்கத்துக்கு எதிராக கொழும்பில் பேரணியை நடத்தவில்லை. மக்களுக்கு வழங்கிய வாக்குறுதிகளை நினைவுப்படுத்துவற்காக பேரணியை நடத்த தீர்மானித்தோம். இது அரசாங்கத்துக்கு எதிரான போராட்டத்தின் ஆரம்பமே.

உயிர்த்த ஞாயிறு குண்டுத்தாக்குதலின் சூத்திரதாரியை வெளிப்படுத்துவதாக ஜனாதிபதி குறிப்பிட்டார். ஆனால் இதுவரையில் உண்மை வெளிப்படுத்தப்படவில்லை. சுங்கத்தில் இருந்து பரிசோதனையின்றி விடுவிக்கப்பட்ட 323  கொள்கலன் விடுவிப்பின் உண்மை வெளிப்படுத்தப்படவில்லை. போலியான வாக்குறுதிகளால் மக்கள் ஏமாற்றப்பட்டுள்ளார்கள் என்றார்.