கட்டுநாயக்க விமான நிலையத்தில் இந்திய பிரஜை கைது!

3 கோடியே 40 இலட்சம் ரூபா பெறுமதியான ஹெரோயின் போதைப்பொருளுடன் இந்திய பிரஜை ஒருவர் கட்டுநாயக்க விமான நிலையத்தில் வைத்து விமான நிலைய பொலிஸ் போதைப்பொருள் தடுப்பு பிரிவினரால் நேற்று ஞாயிற்றுக்கிழமை (26) கைது செய்யப்பட்டுள்ளார்.

சந்தேக நபரான இந்திய பிரஜை தாய்லாந்தின் மலேசியாவிலிருந்து நேற்றைய தினம் மாலை 04.15 மணியளவில் கட்டுநாயக்க விமான நிலையத்தை வந்தடைந்துள்ளார்.

இதன்போது சந்தேக நபரான இந்திய பிரஜை கொண்டு வந்த பயணப்பொதிகளில் மேற்கொள்ளப்பட்ட சோதனையில்  02 கிலோ 832 கிராம்  ஹெரோயின்  போதைப்பொருள் விமான நிலைய பொலிஸ் போதைப்பொருள் தடுப்பு பிரிவினரால் கைப்பற்றப்பட்டுள்ளது.

இதனையடுத்து கைதுசெய்யப்பட்ட இந்திய பிரஜையிடம் நடத்தப்பட்ட விசாரணையில், கொழும்பு பம்பலப்பிட்டி பிரதேசத்தில் அமைந்துள்ள ஹோட்டல் ஒன்றில் தங்கியுள்ள நபரொருவருக்கு வழங்குவதற்காக போதைப்பொருளை கொண்டுவந்துள்ளதாக தெரியவந்துள்ளது.

கைதுசெய்யப்பட்ட இந்திய பிரஜையை நீர்கொழும்பு நீதிமன்றில் இன்று திங்கட்கிழமை (27) ஆஜர்படுத்த விமான நிலைய பொலிஸ் போதைப்பொருள் தடுப்பு பிரிவினர் நடவடிக்கை எடுத்துள்ளனர்.

இது தொடர்பான மேலதிக விசாரணைகளை விமான நிலைய பொலிஸ் போதைப்பொருள் தடுப்பு பிரிவினர் மேற்கொண்டு வருகின்றனர்.