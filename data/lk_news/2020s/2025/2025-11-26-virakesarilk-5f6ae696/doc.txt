வெஹெரகல நீர்த்தேக்கத்தின் வான்கதவுகள் திறப்பு ; கதிர்காமத்திற்கு செல்லும் யாத்ரீகர்கள் வழிப்புடன் இருக்குமாறு அறிவுறுத்தல்

மொனராகலை மாவட்டத்தில் கடும் மழை பெய்து வருவதால் வெஹெரகல நீர்த்தேக்கத்தின் வான்கதவுகள் திறக்கப்பட்டுள்ளன.

வெஹெரகல நீர்த்தேக்கத்தின் இரண்டு வான்கதவுகள் தலா ஒரு அடி வீதமும், நான்கு வான்கதவுகள் தலா ஆறு அங்குலம் வீதமும் திறக்கப்பட்டுள்ளதாக மொனராகலை மாவட்ட அனர்த்த முகாமைத்துவ மையத்தின் உதவி பணிப்பாளர் ரவீந்திர குமார தெரிவித்தார்.

வான்கதவுகள் திறக்கப்பட்ட மையால்மாணிக்க கங்கையின் நீர்மட்டம் அதிகரித்துள்ளது. எனவே, கதிர்காமத்திற்கு செல்லும் யாத்ரீகர்கள் வழிப்புடன் இருக்குமாறு அறிவுறுத்தப்பட்டுள்ளதாக அனர்த்த முகாமைத்துவ நிலையம் அறிவித்துள்ளது.

மெனிக் கங்கையின் இருபுறமும் வசிப்பவர்களும், கதிர்காமம் மற்றும் செல்ல கதிர்காமம் புனித தலங்களுக்கு வருகை தரும் யாத்ரீகர்களும் இந்த காலகட்டத்தில் ஆற்றைப் பயன்படுத்துவதையோ அல்லது உள்ளே நுழைவதையோ தவிர்க்குமாறு அனர்த்த முகாமைத்துவம் மேலும் கேட்டுக் கொண்டுள்ளது.

இந்நிலையில், வெல்லவாயவில் உள்ள அலிகொட்டா ஆரா நீர்த்தேக்கத்தின் வான் கதவுகள் திறக்கப்பட்டதால், வெல்லவாய-வேவலகந்துர வீதியில் போக்குவரத்து தடைபட்டுள்ளது.

வெல்லவாயவில் கடும் மழை பெய்தமையினால் அலிகொட்டா ஆரா நீர்த்தேக்கத்தின் நீர்மட்டம் வேகமாக அதிகரித்துள்ளது.

நீர்த்தேக்கம் நீர்மட்டம் கொள்ளளவை எட்டியமையாலும், கதிர்காமம் திறக்கப்பட்டமையாலும், வெல்லவாய-வேவலகந்துர வீதியின்  ஒரு பகுதி நீரில் மூழ்கியுள்ளது.