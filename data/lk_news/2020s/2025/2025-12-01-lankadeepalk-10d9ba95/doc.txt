හලාවත රෝහල වැසෙයි

මහ වැසිත් සමග ගලා ආ දැවැන්ත ජල කඳ හේතුවෙන් ජලයෙන් පිරිගිය හලාවත මහ රෝහලේ සියලු කටයුතු මේ වනවිට නැවතී ඇති බවත් ප්‍රතිකාර ලබමින් සිටි සියලු රෝගීන් වෙනත් රෝහල්වලට මාරු කර යවා නැවත දැනුම්දෙනතුරු හලාවත මහ රෝහල වසා දමා ඇති බව රෝහල් අධ්‍යක්ෂ විශේෂඥ වෛද්‍ය සුමිත් අත්තනායක මහතා අද පැවැසීය.

රෝහල් අධ්‍යක්ෂවරයා පවසා සිටියේ මේ වන විටත් රෝහල ජලයෙන් යටවී ඇති බවයි. පැවැති මහ වැසි හා ගලා ආ දැවැන්ත ජල කදත් සමග රෝහල අඩි පහකට වැඩි ජල කදකින් පිරී ගිය බවත් ඇතැම් ස්ථානවල අඩි හතකට ආසන්න ජලයකින් වාට්ටු පිරී යාමත් සමග බරපතළ ගැටලු රැසකට මුහුණ දීමට සිදුවූ කියයි.

රෝහලේ නේවාසිකව ප්‍රතිකාර ලබා ගනිමින් සිටි අසාධ්‍ය රෝගීන් ගුවන් හමුදා හෙලිකෝප්ටර් යානා මගින් කොළඹ හා පුත්තලම රෝහල් වෙත පිටත් කර යැවූ බවත් ඒ සමග අනෙක් රෝගීන් ගංවතුර මට්ටම යම් තරමින් පහව යාමත් සමග නාවික හමුදාව හා යුද හමුදා මැදිහත් වීමෙන් වාරියපොළ හා කුරුණෑගල රෝහල් වෙත යැවීමට කටයුතු කළ බව ද අධ්‍යක්ෂවරයා කීය.

ජලයෙන් පිරී යාමත් සමග රෝහලේ පිහිටි ස්කෑන් යන්ත්‍රයට පවා හානිවී ඇති බවත් රුපියල් බිලියන ගණනක හානියක් වෛද්‍ය උපකරණවලට පමණක් සිදුව ඇත.