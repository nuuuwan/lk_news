அசல் காணி உரித்துடனேயே மலையக மக்களுக்கு வீடு : மலையக அதிகாரசபை தடையில்லாது பயணிக்கும் - நேர்காணலில் பிரதி அமைச்சர் சுந்தரலிங்கம் பிரதீப் உறுதி

கடந்த காலத்தில் மலையக மக்களுக்கு வழங்கிய காணிகள் அந்த மக்களுக்கு சொந்தமான காணிகள் கிடையாது. இன்றும் அந்த மக்கள் அதில் வீடுகளைக் கட்டியிருந்தாலும் கூட அந்தக் காணி அவர்களுக்கு சொந்தமானதாக இருக்கவில்லை. தற்போது மலையக மக்களுக்கு கட்டப்படுகின்ற வீடுகளுக்கு அசல் காணி உரித்து மூலமாக 10 பேர்ச்சஸ் காணி வழங்கப்படுகின்றது. எனவே இந்திய வீட்டுத் திட்டத்தின் கீழ் கட்டப்படுகின்ற வீடுகள் அசல் காணி உரிமத்தின் கீழ் கட்டப்படுகின்றன. நிச்சயமாக அந்த மக்களுக்கு ஒரு மகிழ்ச்சியான செய்தி, இந்த வீட்டை அவர்களிடம் கொடுத்த பிற்பாடு வீடும் காணியும் அவர்களுக்கு சொந்தமாகும் என பெருந்தோட்ட மற்றும் சமூக உட்கட்டமைப்பு வசதிகள் பிரதி அமைச்சர் சுந்தரலிங்கம் பிரதீப் வீரகேசரிக்கு வழங்கிய விசேட நேர்காணலில் குறிப்பிட்டார்.