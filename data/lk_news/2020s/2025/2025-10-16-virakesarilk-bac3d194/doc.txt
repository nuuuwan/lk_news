மாரி செல்வராஜ் வெளியிட்ட நடிகர் ஆதித்யா மாதவனின் 'அதர்ஸ்' பட டீசர்

அறிமுக நடிகர் ஆதித்யா மாதவன் கதையின் நாயகனாக நடித்திருக்கும் 'அதர்ஸ்' எனும் திரைப்படத்தின் டீசர் வெளியிடப்பட்டிருக்கிறது. இதனை முன்னணி நட்சத்திர இயக்குநரான மாரி செல்வராஜ் வெளியிட்டிருக்கிறார்.

இயக்குநர் அபின் ஹரிஹரன் இயக்கத்தில் உருவாகியுள்ள ' அதர்ஸ் ' எனும் திரைப்படத்தில் ஆதித்யா மாதவன், கௌரி ஜி. கிஷன், அஞ்சு குரியன், முனீஸ்காந்த், ஹரிஷ் பெராடி, மாலா பார்வதி, வினோத் சாகர், 'நண்டு' ஜெகன் உள்ளிட்ட பலர் நடித்திருக்கிறார்கள்.

அரவிந்த் சிங் ஒளிப்பதிவு செய்திருக்கும் இந்த திரைப்படத்திற்கு ஜிப்ரான் வைபோதா இசையமைத்திருக்கிறார். கிரைம் திரில்லராக தயாராகி இருக்கும் இந்த திரைப்படத்தை கிராண்ட் பிக்சர்ஸ் நிறுவனம் தயாரித்திருக்கிறது.

எதிர்வரும் நவம்பர் மாதம் ஏழாம் திகதியன்று உலகம் முழுவதும் படமாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தில் டீசர் வெளியிடப்பட்டிருக்கிறது.

இதில் 'ஒரு குழந்தை பிறப்பதற்கு முன்பே குற்றம் நடைபெறுகிறது' என்ற வாசகத்துடன் தொடங்குவதால் பார்வையாளர்களுக்கு படத்தைப் பற்றிய எதிர்பார்ப்பு அதிகரிக்கிறது.

மேலும் இதில் இடம்பெறும் காட்சிகள் செயன்முறை கருத்தரிப்பு நிலையங்களில் நடைபெறும் குற்றங்களை பின்னணியாகக் கொண்டிருப்பதால் அனைத்து தரப்பு ரசிகர்களையும் வெகுவாக கவர்ந்திருக்கிறது.