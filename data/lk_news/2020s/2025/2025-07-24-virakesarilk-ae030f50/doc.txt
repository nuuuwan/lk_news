எக்ஸ்-பிரஸ்பேர்ள் கப்பல் தீ விபத்து ; 100 கோடி அமெரிக்க டொலர்களை நஷ்ட ஈடா வழங்குமாறு உயர் நீதிமன்றம் உத்தரவு

இலங்கை கடற்பரப்புக்குள் எக்ஸ்-பிரஸ்பேர்ள் கப்பல் தீ விபத்திற்குள்ளானதால் கடல் சூழல் மற்றும் பொருளாதாரத்திற்கு ஏற்பட்ட சேதங்களுக்கு 100 கோடி அமெரிக்க டொலர்களை நஷ்ட ஈடாக வழங்குமாறு சிங்கப்பூர் கப்பல் நிறுவனத்திற்கு இன்று வியாழக்கிழமை (24) உயர் நீதிமன்றம் உத்தரவு பிறப்பித்துள்ளது.

2021 ஆம் ஆண்டு மே மாதம் 20 ஆம் திகதி கொழும்பிற்கு அருகே சிங்கப்பூர் கொடியுடன் வந்தடைந்த எக்ஸ்-பிரஸ் பேர்ள் சரக்குக் கப்பலில் தீ விபத்து ஏற்பட்டது.

கப்பலில் இருந்த இரசாயனங்கள் மற்றும் கொள்கலன்கள் தீயில் கருகின. தீயை அணைக்க பல நாட்கள் போராடியும் கப்பல் முழுமையாக மூழ்கியது.

தீ விபத்துக்குள்ளான கப்பல் சில நாட்களுக்குப் பின்னர் கடலில் மூழ்கியது. இதனால்,  இலங்கையின் கடற்கரையோரங்களில் கோடிக்கணக்கான  பிளாஸ்டிக் துகள்கள் மற்றும் நச்சு இரசாயனங்கள் கரை ஒதுங்கின.

கப்பலில் இருந்து வெளியான இரசாயனக் கழிவுகள் மற்றும் பிளாஸ்டிக் துகள்கள் கடலில் பரவி, கடல்வாழ் உயிரினங்களுக்கு பாதிப்பை ஏற்படுத்தின. கடலாமைகள், டொல்பின்கள் மற்றும் திமிங்கலங்கள் இறந்தன.

மீனவர்கள் மீன்பிடிக்கச் செல்ல முடியாமல் பல நாட்களாக தொழிலின்றி தவித்தனர். இதனால் அவர்களது வாழ்வாதாரம் பாதிக்கப்பட்டது.

இதையடுத்து , கப்பல் விபத்து தொடர்பான விசாரணைகள் மேற்கொள்ளப்பட்டன, கடலில் கலந்த பிளாஸ்டிக் துகள்கள் உள்ளிட்ட ஏனை இரசாயனக் கழிவுகளை அகற்றும் பணிகள் நடைபெற்றன, மீனவர்களுக்கு இழப்பீடு வழங்கும் நடவடிக்கைகள் மேற்கொள்ளப்பட்டன, சுற்றுச்சூழல் பாதிப்புகளை சரிசெய்யும் பணிகள் தொடர்ந்தும் நடைபெற்று வருகின்றன.

எக்ஸ் பிரஸ் பேர்ள் கப்பல் விபத்தையடுத்து, கடல்சார் சூழலை பாதுகாப்பதன் முக்கியத்துவம் மற்றும் கப்பல் போக்குவரத்தில் பாதுகாப்பு நடவடிக்கைகளை தீவிரப்படுத்துவதன் அவசியத்தையும் உணர்த்தி நிற்கின்றமை குறிப்பிடத்தக்கது.