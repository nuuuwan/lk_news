விஜயின் 'ஜனநாயகன்' படத்தின் இசை வெளியீட்டு விழா திகதி அறிவிப்பு

உலக தமிழர்களிடத்தில் செல்வாக்கு பெற்ற தமிழ் திரை நட்சத்திர நடிகரான விஜய் நடிப்பில் தயாராகும் 'ஜனநாயகன்' எனும் திரைப்படத்தின் இசை வெளியீட்டு விழா பற்றிய தகவல்களை படக்குழுவினர் பிரத்யேக காணொளியாக வெளியிட்டு ரசிகர்களை உற்சாகப்படுத்தியுள்ளனர்.

இயக்குநர் ஹெச். வினோத் இயக்கத்தில் உருவாகியுள்ள 'ஜனநாயகன்' எனும் திரைப்படத்தில் விஜய், பூஜா ஹெக்டே, பாபி தியோல், மமீதா பைஜு, கௌதம் வாசுதேவ் மேனன், பிரகாஷ் ராஜ் , பிரியாமணி, நரேன் உள்ளிட்ட ஏராளமான நட்சத்திர கலைஞர்கள் நடித்திருக்கிறார்கள். சத்யன் சூரியன் ஒளிப்பதிவு செய்திருக்கும் இந்த திரைப்படத்திற்கு அனிருத் ரவிச்சந்தர் இசையமைத்திருக்கிறார். அரசியல்  பின்னணியில் எக்சன் திரில்லராக தயாராகி இருக்கும் இந்த திரைப்படத்தை கே வி என் புரொடக்ஷன் நிறுவனம் சார்பில் தயாரிப்பாளர் வெங்கட் கே. நாராயணா தயாரித்திருக்கிறார்.

இப்படத்தில் இடம்பெற்றுள்ள 'தளபதி கச்சேரி' எனும் முதல் பாடல் வெளியாகி மில்லியன் கணக்கிலான பார்வையாளர்களால் பார்வையிடப்பட்டு சாதனை படைத்த நிலையில்... இப்படத்தின் இசை வெளியீட்டு விழா எதிர்வரும் டிசம்பர் மாதம் 27 ஆம் திகதியன்று மலேசிய நாட்டின் தலைநகரான கோலாலம்பூரில் அமையப்பெற்றுள்ள புல்கிட் ஜலீல் ஸ்டேடியத்தில் ரசிகர்களின் முன்னிலையில் பிரம்மாண்டமாக நடைபெறும் என படக் குழுவினர் பிரத்யேக காணொளியை வெளியிட்டு மகிழ்ச்சியுடன் தெரிவித்துள்ளனர்.

கரூர் சம்பவத்திற்குப் பிறகு தமிழகத்தில் விஜய் பங்குபற்றும் நிகழ்ச்சியை ஒருங்கிணைப்பதில் உள்ள நடைமுறை சிக்கல் காரணமாக..  கடைசியாக அவர் நடிப்பில் தயாராகி இருக்கும் 'ஜனநாயகன்' எனும் திரைப்படத்தின் இசை வெளியீட்டு விழா மலேசிய நாட்டில் நடைபெறுகிறது என்பது குறிப்பிடத்தக்கது.