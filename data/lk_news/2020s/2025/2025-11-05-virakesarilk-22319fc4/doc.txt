பாபக்கர், எமனிசர் பள்ளிவாசல் சொத்துகள் பாதுகாப்பில் நடவடிக்கை எடுக்க வக்பு சொத்துக்களை பாதுகாப்பதற்கான அமைப்பு  கோரிக்கை

தெஹிவளை பிரதேசத்தில் அமைந்துள்ள பாபக்கர் பள்ளிவாசல் மற்றும்  எமனிசர்  பள்ளிவாசல் சொத்துக்கள் பறிபோகாமல் தடுப்பதற்கு பிரதி அமைச்சர்  முனீர் முளப்பர் நடவடிக்கை எடுக்க வேண்டும். அவற்றை வக்பு சொத்தாக  பதிவு செய்யும் நடவடிக்கையை வக்பு சபை  மற்றும் முஸ்லிம் கலாசார திணைக்களத்தின் அதிகாரிகளே தடுத்து வருகிறார்கள். இவர்களுக்கு எதிராகவும் நடவடிக்கை எடுக்க வேண்டும் என வக்பு சொத்துக்களை பாதுகாப்பதற்கான அமைப்பு இவ்வாறு தெரிவித்தது.

பாபக்கர் பள்ளிவாசல் மற்றும்  எமனிசர்  பள்ளிவாசல் எதிர்கொண்டுவரும் பிரச்சினை தொடர்பில் தெளிவுபடுத்தும் செய்தியாளர் சந்திப்பொன்று  செவ்வாய்க்கிழமை (04) தெஹிவளை கொன்கோட்  கிரேண்ட்  ஹோட்டலில் இடம்பெற்றது. அதில் கலந்துகொண்டு கருத்து தெரிவிக்கையிலேயே அவர்கள் இவ்வாறு தெரிவித்தனர்.

சவூதி தனவந்தர்  உமர்சாலி பாபக்கர் என்பவரால் 2003 ஆம் ஆண்டு தெஹிவளை அத்தபத்து மாவத்தையில் பாபக்கர்  என்ன பெயரில் பள்ளிவாசல்  நிர்மாணிக்கப்பட்டு, தெஹிவளை நகரசபையில் அது பள்ளிவாசல் மற்றும் மத்ரசா என பதிவு செய்யப்பட்டிருந்தது. அன்றுமுதல் இந்த பள்ளிவாசல்  பொது மக்களின்  சொத்தாகவே கருதப்படுகிறது. அதனாலே அந்த பள்ளிவாசலுக்கு அரசாங்கத்தின் வரிச்சலுகை, நீர் மற்றும் மின்சார கட்டணங்களில் நிவாரணம் வழங்கப்பட்டு வந்தது.

இந்நிலையில்,இந்த பள்ளிவாசல் வக்பு சபையில் பதிவு செய்யப்படாமல் இருந்து வந்ததால், அதனை பதிவு செய்வதற்கு 2023ஆம் ஆண்டு, அப்போது இருந்த கலாசார அமைச்சர் விதுர விக்ரமநாயக்கவுடன் கலந்துரையாடியபோது, அதனை பதிவு செய்ய நடவடிக்கை எடுப்பதாக தெரிவித்து, அதுதொடர்பில் முஸ்லிம் சமய கலாசார பணிப்பாளருக்கு கடிதம் ஒன்றை எழுதி இருந்தார். அதன் பிரகாரம் வக்பு சபை பணிப்பாளராக இருந்த பைஸர், பாபக்கர் பள்ளிவாசலை பதிவு செய்வதற்கு இரண்டு கடிதங்களை வழங்கி இருந்தார்.

இருந்தபோதும் இலங்கையில் இருக்கும் அரச சார்பற்ற நிறுவனம் ஒன்றிடமிருந்தே, இந்த பள்ளிவாசலுக்கான காணி, குறித்த  சவூதி தனவந்தரால் கொள்வனவு செய்யப்பட்டு, பள்ளிவாசல் கட்டப்பட்டு, நகர  சபையில் பதிவு செய்துள்ளார். அந்த தனவந்தருக்கு இதனை பள்ளிவாசலாக வக்பு சபையில் பதிவு செய்ய வேண்டும் என்ற  விடயம் தெரியாமலே அவர் இவ்வாறு செயற்பட்டுள்ளார்.

தற்போது இந்த அரச சார்பற்ற நிறுவனம் ஒரு நம்பிக்கையாளர் சபை ஒன்றை தெரிவு செய்துகொண்டு, சவூதிக்கு சென்று, அதற்கான சட்ட அதிகார ஆவணம் (பவர் ஒப் அட்டோனி) ஒன்றை கொண்டுவந்துள்ளது. அந்த ஆவணம் சவூதியில், தூதரகத்திலோ வேறு எங்குமோ உறுதிப்படுத்தப்படவில்லை.

ஆனால் அந்த ஆவணத்தை இவர்கள் இலங்கையில் பதிவாளர் திணைக்களத்தில் சமர்ப்பித்து பதிவு செய்துகொண்டுள்ளனர்.அதில் இந்த பாபக்கர் பள்ளிவாசல் காணியை விற்பனை செய்வதற்கு, அடகு வைப்பதற்கு முடியும் என்ற நிபந்தனையையும் உட்படுத்தி இருந்தார்கள்.

இதுதொடர்பில் நாங்கள் கேட்டபோது, இவர்கள் மீண்டும் சவூதிக்கு சென்று, மேலுமொரு சட்ட அதிகார ஆவணம் ஒன்றை கொண்டுவந்து அதனை பதிவாளர் திணைக்களத்திலும் அதே  தினத்தில் முஸ்லிம் கலாசார திணைக்களத்திலும் பதிவு செய்கிறார்கள். இது எவ்வாறு சாத்தியமாகும்.? இவர்களின் மோசடி நடவடிக்கைக்களுக்கு  முஸ்லிம் கலாசர திணைக்கள ஊழியர்கள் சிலரும் உடந்தையாகி இருக்கிறார்கள்.

அதனால் இதுதொடர்பில் விசாரணை மேற்கொள்ளுமாறு கடந்த  ஜனவரி மாதம் விடயத்துக்கு பொறுப்பான அமைச்சருக்கு கடிதம் வழங்கி இருந்தாேம். ஆனால் இதுவரை எந்த நடவடிக்கையும் எடுக்கப்படவில்லை.

அதேபோன்று தெஹிவளையில் அமைந்துள்ள எமனிசர்  பள்ளிவாசல் சொத்தும் பறிபோகும் நிலையில் இருக்கிறது. குறித்த பள்ளிவாசல் 6மாடிகளைக்கொண்டதாகும். ஆனால் அந்த பள்ளிவாசலை வக்பு செய்த நபரே தற்போது அந்த 6 மாடிகளில் இரண்டு மாடிகளை மாத்திரம் பள்ளவாசலுக்கு வழங்கி ஏனைய மாடிகளை அவரது வியாபார நடவடிக்கைக்காக பயன்படுத்தி வருகிறார். இதுதொடர்பாகவும் நாங்கள் முஸ்லிம்  கலாசார திணைக்களத்தில்  முறைப்பாடு செய்திருக்கின்றபோதும், அவர்கள் எந்த நடவடிக்கையும் எடுக்காமல் இருக்கிறார்கள்.

தெஹிவளை மீலாத் பாடசாலையில் இடம் பற்றாக்குறை இருந்து வருவதால், அந்த பிரதேசத்தில் வாழும் மாணவர்களுக்கு கல்வி கற்க முடியாத நிலை ஏற்பட்டுள்ளது. அதனால்  பாபக்கர் பள்ளிவாசல் மற்றும்  எமனிசர் பள்ளிவாசல்களில் போதுமாளவு இடம் இருப்பதால், அதில் ஒரு  பகுதியை பாடசாலைக்கு பெற்றுக்கொடுக்க நாங்கள் ஆலாேசனை வழங்கியுள்ளோம்.

என்றாலும் இதனை  பள்ளிவாசலாக பதிவு செய்யும் நடவடிக்கையை முஸ்லிம் கலாசார திணைக்களம் மேற்கொள்ளால், அதனை இழுத்தடித்து வருவதால், எமது எதிர்கால மாணவர் சமூகத்துக்கு  கல்வி கற்பதற்கு இடமவசதி இல்லாமல் பாதிக்கப்படும் அபாயம் இருக்கிறது. இததொடர்பில் அவர்கள் யாரும் சிந்திக்காமல்  இருக்கின்றனர்.

எனவே தற்போது முஸ்லிம் சமய மற்றும் கலாசார பிரதி அமைச்சராக முனீர் முளப்பர் நியமிக்கப்பட்டிருக்கிறார். அவரிடமும் இதுதொடர்பாக நாங்கள் தெரிவித்திருக்கிறோம். அத்துடன் அரசாங்கம் கிளீன் சிறிலங்கா வேலைத்திட்டத்தின் ஊடாக முஸ்லிம்  கலாசார திணைக்களத்துக்கு கீழ் இருக்கும் அனைத்து  நிறுவனங்களையும் சுத்தப்படுத்த வேண்டும்.  அதில் இருக்கும் அரசியல் தலையீடுகளை இல்லாமலாக்க வேண்டும் என்றே கேட்டுக்கொள்கிறோம்.

அதேநேரம் பாபக்கர் பள்ளிவாசல் இரண்டுமுறை பதிவு செய்யப்பட்டுள்ளமை, பள்ளிவாசல் வக்பு செய்யப்பட்ட பின்னர் மீண்டும் தனிநபர் ஒருவர் உரிமை கோரி வருகின்றமை, பாபக்கர் மற்றும் எமனிசர் பள்ளிவாசல்கள் தொடர்பான ஆவணங்கள் தெஹிவளை கல்கிஸை நகரசபையில் காணாமல் போயுள்ளமை மற்றும் பாபக்கர் பள்ளிவாசல் அல்ல என நீதிமன்றில் உறுதிமொழி வழங்கியவர்களுக்கே அந்த பள்ளிவாசலை நிர்வகிக்க வக்பு சபை அனுமதி வழங்கியமை தொடர்பில் விசாரணை மேற்கொள்ள வேண்டும் என கேட்டுக்கொள்கிறோம் என்றார்.

இந்த ஊடக சந்திப்பில் அமைப்பின் தலைவர் எம்.ஹில்மி, உறுப்பினர்களான சஹீன் நஸூர்தீன் மற்றும் எம். இம்தியாஸ் ஆகியோரம் கருத்து தெரிவித்தனர்.