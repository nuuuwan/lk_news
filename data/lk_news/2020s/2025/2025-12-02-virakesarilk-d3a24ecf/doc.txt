தன்னார்வ தொண்டர்களின் வருகையால் வீதி புனரமைப்பு, சுத்தப்படுத்தும் பணிக்கு இடையூறு - பொலிஸ் ஊடகப் பேச்சாளர்

பேரிடரில் பாதிக்கப்பட்டடுள்ள வீதிகள் மீள பொதுமக்கள் பாவணைக்கு ஏற்வாறு புனரமைக்கப்பட்டு வரும் இந்நிலையில், பாதிக்கப்பட்டோரை தேடி நிவாரணம் வழங்குவதற்காக பெருமளவான தன்னார்வ தொண்டர்கள் அப்பகுதிக்கு வருவதால், வீதிகளை புனரமைக்கும் மற்றும் சுத்தப்படுத்தும்  பணிகளுக்கு அது இடையூரு விளைவிப்பதாக பொலிஸ் ஊடகப் பேச்சாளர் உதவிப் பொலிஸ் அத்தியட்சகர் எஃப்.யு. வுட்லர் தெரிவித்தார்.

பொலிஸ் ஊடகப் பிரிவில் செவ்வாய்க்கிழமை (02)  இடம்பெற்ற ஊடகவியலாளர் சந்திப்பின் போதே அவர் இவ்வாறு குறிப்பிட்டார்.

பேரிடரின் பின்னர் அனைத்து மாவட்டங்களிலும் பாதிக்கப்பட்டவர்களுக்கான நிவாரணங்களை கொண்டு சேர்ப்பதற்கு தன்னார்வ தொண்டர்கள் அர்பணிப்புடன் செயற்படுவதை காணக் கூடியதாக உள்ளது.

அவர்களின் தன்னலமற்ற சேவையை பாராட்டி நன்றி தெரிவிக்க கடமைப்பட்டுள்ளோம். எனினும் பெருமளவான வீதிகள் மண்சரிவு மற்றும் நிலம் தாள் இறங்கியுள்ளதால் சேதமடைந்துள்ளன.

இன்னும் சில வீதிகளில் வெடிப்புகளும் ஏற்பட்டுள்ளன. ஆகையால் போக்குவரத்து மேற்கொள்ள முடியாமல் உள்ள வீதிகளில் புணர்நிர்மானம், துப்புரவு பணிகள் மேற்கொள்ளப்பட்டு வருகின்றன.

இந்த நேரத்தில் நிவாரணப் பொருட்களுடன் அதிக வானங்கள் அப்பகுதிக்கு செல்வதால் போக்குவரத்து வழமைக்கு கொண்டு வரும் பணிகளுக்கு இடையூறு ஏற்பட்டுள்ளது.

அத்தோடு  மோட்டார் சைக்கிள் உள்ளிட்ட வாகனங்களில் வருகைத்தருவோர், அனர்த்தத்துக்குள்ளாகியுள்ள பகுதிகளை கண்காணித்து அவற்றை காணொளியாக பதிவு செய்வதையும் அவதானிக்க கூடியதாக இருந்தது.

நாட்டில் நிலவும் அவசர கால நிலையை கருத்தில் கொண்டு, இந்த நாட்டின் பிரஜைகள் என்ற ரீதியில் தமது ஒத்துழைப்பை வழங்குவது அனைவரினதும் கடமையாகும். அதை உணர்ந்து செயற்படுமாறு மீண்டும் ஒருமுறை வலியுறுத்துகிறோம்.

இவ்வாறான பகுதிகளுக்கு வருகை தருவது  ஆபத்ததான விடயமாகும். அத்தோடு அதிகாரிகளின் பணிகளுக்கும் தடையாக அமையும். மக்களின் நலனுக்காக, சேதமடைந்துள்ள  வீதிகள் ஒரு வழி போக்குவரத்துக்காக மாத்திரம் திறக்கப்பட்டுள்ளன.

நிவாரணம் வழங்க முன்வருவோர் உள்ளூராட்சி மன்றத் தலைவர்கள், பொலிஸ் நிலைய பொறுப்பதிகாரி மற்றும்  அப்பிரிவுக்குப் பொறுப்பான பொலிஸ் அதிகாரியைத் தொடர்புக் கொண்டு நிவாரணப் பொருட்களை வழங்க முடியும் என்றார்.