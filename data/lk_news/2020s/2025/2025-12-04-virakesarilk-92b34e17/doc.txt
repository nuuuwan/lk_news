கிஷோர் நடிக்கும் 'மெல்லிசை ' படத்தின் முதல் பாடல் வெளியீடு

தனித்துவமான நடிப்பு திறன் கொண்ட பன்முக கலைஞரான கிஷோர் கதையின் நாயகனாக நடித்திருக்கும் 'மெல்லிசை' எனும் திரைப்படத்தில் இடம்பெற்ற 'இது என்ன மாயம்' எனும் முதல் பாடலும், பாடலுக்கான காணொளியும் வெளியிடப்பட்டிருக்கிறது.

'வெப்பம் குளிர் மழை', 'டோபோமைன் 2.22' ஆகிய படங்களை இயக்கிய இயக்குநர் திரவ் இயக்கத்தில் உருவாகி இருக்கும் 'மெல்லிசை' எனும் திரைப்படத்தில் கிஷோர், சுபத்ரா, ஜார்ஜ் மரியான், ஹரிஷ் உத்தமன், ஜஸ்வந்த், தனன்யா, ப்ரோ ஆக்டிவ் பிரபாகரன் , கண்ணன் பாரதி ஆகியோர் நடித்திருக்கிறார்கள்.

தேவராஜ் புகழேந்தி ஒளிப்பதிவு செய்திருக்கும் இந்த திரைப்படத்திற்கு சங்கர் ரங்கராஜன் இசையமைத்திருக்கிறார். இந்த திரைப்படத்தை ஹேஷ்டேக் எஃப் டி எஃப் எஸ் புரொடக்ஷ்ன்ஸ் நிறுவனம் தயாரித்திருக்கிறது.

இப்படத்தின் படப்பிடிப்புக்கு பிந்தைய தொழில்நுட்ப பணிகள் இறுதி கட்டத்தை எட்டியிருக்கும் நிலையில் இப்படத்தில் இடம்பெற்ற 'இது என்ன மாயம் சொல் நிலவாக தேயும்' எனத் தொடங்கும் பாடலும், பாடலுக்கான காணொளியும் வெளியிடப்பட்டிருக்கிறது.

இப்பாடலை  ஆண் குரல் மற்றும் பெண் குரல் என பிரத்யேகமாக படக்குழுவினர் வெளியிட்டு.. கவனம் ஈர்த்திருக்கிறார்கள்.  பின்னணி பாடகர் கௌஷிக் க்ரிஷ் மற்றும் பின்னணி பாடகி ஸ்ரீநிஷா ஜெயசீலன் ஆகியோர் பிரத்யேகமாக பாடியுள்ளனர்.

இந்த இரண்டு பாடலையும் பாடலாசிரியர் திரவ் எழுதியிருக்கிறார். 'மெல்லிசை'க்காக மெல்லிசையாக உருவாகி இருக்கும் இந்த பாடல் - இசை ரசிகர்களிடம் பாரிய வரவேற்பை பெற்று வருகிறது.