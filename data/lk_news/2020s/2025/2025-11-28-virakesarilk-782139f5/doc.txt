களனி கங்கையை அண்மித்த 10 பகுதிகளிலிருந்த மக்கள் வெளியேற்றப்பட்டனர் !

களணி கங்கையை அண்மித்த கொத்தட்டுவ, அங்கொடை, ஹங்வெல்ல, கடுவெல்ல உள்ளிட்ட 10 பகுதிகளிலிருந்த மக்கள் பாதுகாப்பு  நிமித்தம் உடனடியாக அங்கிருந்து வெளியேற்றப்பட்டுள்ளதாக பொலிஸ் ஊடகப் பிரிவு தெரிவித்துள்ளது.

நீர்பாசனத் திணைக்களத்தால்  வழங்கப்பட்ட அறிவுறுத்தலுக்கமைய  வெள்ள அபாய சிவப்பு எச்சரிக்கை விடுக்கப்பட்டுள்ள களனி கங்கையை அண்மித்த பகுதிகளில் வசிப்போர் அப்பகுதியில் இருந்து உடனடியாக பொலிஸாரால் வெளியேற்றப்பட்டனர்.

கொத்தட்டுவ, அங்கொடை, ஹங்வெல்ல, கடுவெல்ல, கொலன்னாவ, தியகம, களனி, கொட்டதெனியாவ, திவுலபிட்டிய மற்றும் நால்ல ஆகிய பகுதிகளில் உள்ள மக்கள் அங்கிருந்து அப்புறப்படுத்தப்பட்டு பாதுகாப்பான இடங்களில் தங்க வைக்கப்பட்டுள்ளனர்.

அத்தோடு  மேற்படி அவதானம் மிக்க பகுதிகள் இருப்பவர்கள் உடனடியாக அப்பகுதியிலிருந்து அகன்று செல்லுமாறு பொலிஸ் ஊடகப் பேச்சாளர் எச்சரித்துள்ளார்.

மீட்பு பணிகளுக்காக 1600 உயிர் பாதுகாப்பு பிரிவினரும், 100 கடற்படையின் சூழியோடிப்படை பிரிவினர் மற்றும் கடற்படைக்கு சொந்தமான 24 படகுகளும் சேவையில் ஈடுபடுத்தப்பட்டுள்ளன. அனர்த்த நிலைமையை கருத்தில் கொண்டு விசேட நடவடிக்கை பிரிவு தயார் படுத்தப்பட்டுள்ளது.

அபாயமிக்க பகுதிகளில் இருப்பவர்கள், இடங்களில் சிக்கி காணாமல் போன நபர்கள், மீட்புக் குழுவின் தேவையுடையோர்  மற்றும் அவசர நிலைமையின் போது 011 -2013051, 011-2027148, 011-2027149, 011-2472757, 011-2430912 ஆகிய இலக்கங்களை தொடர்பு கொள்ளுமாறு பொலிஸ் தலைமையகம் தெரிவித்துள்ளது. மேலும் இயல்பு  நிலைக்கு திரும்பும் வரை வெளிநாட்டு சுற்றுலா பணிகள் தங்கியுள்ள விடுதிகளில் வெளியேற வேண்டாம் என்றும், இந்தே நேரத்தில் அவர்களை தங்கவைப்பது அந்நிறுவனங்களின் கடமை எனவும் பொலிஸ் ஊடகப் பேச்சாளர் மேலும் தெரிவித்துள்ளார்.