தீர்மானம் மிக்க இங்கிலாந்து - இந்தியா மகளிர் உலகக் கிண்ணப் போட்டி இன்று

இங்கிலாந்துக்கும் இந்தியாவுக்கும் இடையிலான தீர்மானம் மிக்க ஐசிசி மகளிர் உலகக் கிண்ண கிரிக்கெட் போட்டி இந்தூர் ஹொல்கார் விளையாட்டரங்கில் இன்று பிற்பகல் 3.00 மணிக்கு ஆரம்பமாகவுள்ளது.

அவுஸ்திரேலியாவும் தென் ஆபிரிக்காவும் ஏற்கனவே உலகக் கிண்ண அரை இறுதிகளில் விளையாட தகுதிபெற்றுவிட்ட நிலையில் இன்றைய போட்டி இங்கிலாந்துக்கும் இந்தியாவுக்கும் வாழ்வா சாவா என்ற இக்கட்டான நிலையைத் தோற்றுவித்துள்ளது.

இன்றைய போட்டியில் இங்கிலாந்து வெற்றிபெற்றால் அல்லது போட்டியில் முடிவுகிட்டாவிட்டால் மூன்றாவது அணியாக இங்கிலாந்து அரை இறுதியில் விளையாட தகுதிபெறும்.

இந்தியா அரை இறுதிக்கு செல்வதாக இருந்தால் கடைசி 3 போட்டிகளில் குறைந்தது இரண்டிலாவது வெற்றிபெற்றாக வேண்டும்.

இன்றைய போட்டியை விட அவுஸ்திரேலியா, நியூஸிலாந்து ஆகிய அணிகளுடன் இங்கிலாந்து விளையாட வேண்டியுள்ளது.

இந்த வருட மகளிர் உலகக் கிண்ண கிரிக்கெட் போட்டியில் அவுஸ்திரேலியாவும் இங்கிலாந்தும் மாத்திரமே இதுவரை தோல்வி அடையாத அணிகளாக இருக்கின்றன.

இங்கிலாந்து தனது முதல் மூன்று போட்டிகளில் தென் ஆபிரிக்கா, பங்களாதேஷ், இலங்கை ஆகிய அணிகளை வெற்றிகொண்டது. பாகிஸ்தானுடனான அதன் போட்டி மழை குறுக்கிட்டதால் கைவிடப்பட்டது.

இந்தியா தனது முதல் இரண்டு போட்டிகளில் அயல்நாடுகளாக இலங்கையையும் பாகிஸ்தானையும் வெற்றிகொண்டபோதிலும் அடுத்த இரண்டு போட்டிகளில் தென் ஆபிரிக்காவிடமும் அவுஸ்திரேலியாவிடமும் தோல்விகளைத் தழுவியது.

இங்கிலாந்து மற்றும் இந்தியா ஆகிய அணிகளின் வீராங்கனைகளை ஒருவருடன் ஒப்பிடுகையில் அவர்களது ஆற்றல்கள் கிட்டத்தட்ட சம அளவில் இருக்கிறது. இதன் காரணமாக இன்றைய போட்டி மிகுந்த பரபரப்பை ஏற்படுத்தும் என எதிர்பார்க்கலாம்.

இங்கிலாந்து: டமி போமன்ட், அமி ஜோன்ஸ், ஹீதர் நைட், நெட் சிவர் - ப்றன்ட் (தலைவி), சொஃபியா டன்க்லி, அலிஸ் கெப்சி, எம்மா லாம்ப், சார்ளி டீன், சொஃபியா எக்லஸ்டோன், லின்சி ஸ்மித், லோரென் பெல்.

இந்தியா: ஸ்ம்ரித்தி மந்தனா, ப்ரத்திகா ராவல், ஹார்லீன் டியொல், ஹார்மன்ப்ரீத் கோர் (தலைவி), ஜெமிமா ரொட்றிகஸ், ரிச்சா கோஷ், தீப்தி ஷர்மா, ஸ்நேஹ் ராணா, க்ரான்தி  கௌட், ஸ்ரீ சரணி, ரேனுகா சிங்.