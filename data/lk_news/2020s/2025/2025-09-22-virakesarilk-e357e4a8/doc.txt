உலகின் எந்ந அணியுடனும் எங்களால் போட்டியிட முடியும், உலகக் கிண்ணத்தில் நாங்கள் பிரகாசிக்க வேண்டிய தருணம் இது - சமரி அத்தபத்து

'உலகின் எந்த அணியுடனும் எங்களால் போட்டியிட முடியும். அது மட்டுமல்ல இந்த வருட உலகக் கிண்ணம் எங்களுக்கு பிரகாசிக்கக்கூடிய ஒரு சிறந்த வாய்ப்பாகும்' என இலங்கை மகளிர் கிரிக்கெட் அணித் தலைவர் சமரி அத்தபத்து தெரிவித்துள்ளார்.

இந்தியாவிலும் இலங்கையிலும் நடைபெறவுள்ள 13ஆவது மகளிர் உலகக் கிண்ண கிரிக்கெட் போட்டியில் இலங்கையின் வாய்ப்புகள் குறித்து ஐசிசிக்கு கருத்து வெளியிடுகையில்  அவர்  இதனைத் தெரிவித்துள்ளார்.

'உலகக் கிண்ணத்தில் விளையாடுவது என்பது ஒவ்வொரு நாளும் செய்யவேண்டிய ஒன்றல்ல. இந்த சந்தர்ப்பத்தை நாங்கள் சாதாரணமாக எடுத்துக்கொள்ள மாட்டோம். ஒருநாள் (ODI) உலகக் கிண்ணப் போட்டியில் எனது தேசத்தின் அணிக்கு தலைமை தாங்குவது மிகப் பெரிய கௌரவமாகும். இப் போட்டியில் ஒரு பகுதி எமது சொந்த மண்ணில் விளையாடப்படுவது அதை மிகவும் சிறப்பானதாக்குகிறது.

'எங்கள் சொந்த இரசிகர்கள் முன்னிலையில் சில போட்டிகளில் விளையாடக் கிடைப்பதையிட்டு நாங்கள் உற்சாகம் அடைந்துள்ளோம். இது எங்களக்கு மிகப் பெரிய அனுகூலமாகவம் வாய்ப்பாகவும் அமையும்.

'1990களிலிருந்து இலங்கை கிரிக்கெட் பெரு முன்னேற்றம் அடைந்துள்ளது. அப்போதிருந்து நாங்கள் நிறைய உலகக் கிண்ணப் போட்டிகளில் பங்குபற்றி வருகிறோம். நான் விளையாடிவரும் இந்தக் காலப் பகுதியில், கடந்த சில வருடங்களில் நாங்கள் ஓர் அணியாக வெகுவாக முன்னேறியுள்ளோம் என்பதை என்னால் நம்பிக்கையுடன் கூறமுடியும்' என்றார்.

'2013 உலகக் கிண்ணப் போட்டியின்போது நடப்பு சம்பயின் இங்கிலாந்தையும் இந்தியாவையும் வெற்றிகொண்டோம். அதுவரை உலகக் கிண்ணத்தில் நாங்கள் பதிவுசெய்த சிறந்த பெறுபேறு அதுவாகும். அப்போதிருந்து நாங்கள் வெகுவாக முன்னேறியுள்ளோம். எனவே உலகில் எந்த அணியுடனும் எங்களால் போட்டியிட முடியும்' என சமரி அத்தபத்து மேலும் கூறினார்.

இலங்கை அணியில் நம்பிக்கைக்குரிய வீராங்கனைகள் இருப்பது எங்களுக்கு வரப்பிரசாதமாக அமைகிறது என்றார் அவர்.

'ஹர்ஷித்தா சமரவிக்ரம, விஷ்மி குணரட்ன, கவிஷா தில்ஹாரி போன்ற நம்பிக்கைக்குரிய வீராங்கனைகளும் இளம் வீராங்கனைகளும் எங்களது குழாத்தில் இடம்பெறுகின்றனர். உபகண்ட ஆடுகளங்களின் தன்மைகள், காலநிலை என்பன எமக்கு பழக்கப்பட்டவை. அவை எமக்கு ரகசிய நன்மையைத் தரும் என கருதுகிறேன். சிரேஷ்ட வீராங்கனைகளின் அனுபவங்களுடன் இளமையும் முதுமையும் கலந்த சமபலம் கொண்ட அணியாக எமது அணி விளங்குகிறது. மேலும் இந்த வருட உலகக் கிண்ணப் போடடியில் பிரசாசிப்பதற்கு இது உண்மையில் ஒரு சிறந்த சந்தர்ப்பமாகும். இந்த சுற்றுப் போட்டி எமது தரத்தை புதிய நிலைக்கு உயர்த்த ஒரு சிறந்த வாய்ப்பாகும்' என அவர் மேலும் தெரிவித்தார்.

'இந்த உலகக் கிண்ணப் போட்டியில் பங்குபற்றும் சகல அணிகளும் வெற்றிபெற முயற்சிக்கும். ஆகையால் எந்தவொரு அணியையும் நாங்கள் குறைத்து மதிப்படமாட்டோம். ஒவ்வொரு அணியையும் நாங்கள் சமமாக மதிப்போம். குவாஹாத்தியில் செப்டெம்பர் மாதம் 30ஆம் திகதி நடைபெறவுள்ள இந்தியாவுக்கு எதிரான தொடக்க போட்டியிலிருந்து ஒவ்வொரு போட்டியிலும் எங்களால் முடிந்த அனைத்தையும் வெளிப்படுத்துவோம். இந்திய அணி எவ்வளவு பலம் வாய்ந்தது என்பதை நாங்கள் அறிவோம். சொந்த நாட்டில் அவர்கள் உள்ளூர் ரசிகர்களின் ஆதரவை பெற கடுமையாக முயற்சிப்பார்கள். அதேபோன்று எங்கள் ரசிகர்களும் ஆயிரக்கணக்கில் அரங்கில் அணி திரள்வார்கள் என்பதை நாங்கள் அறிவோம்' என சமரி அத்தபத்து மேலும் கூறினார்.