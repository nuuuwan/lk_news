13 ஆவது திருத்தத்தின் பிரகாரம் தேசிய காணி  ஆணைக்குழுவை நியமிக்க நடவடிக்கை எடுங்கள் - கயந்த கருணாதிலக வலியுறுத்தல்

அரசியலமைப்பின் 13 ஆவது திருத்தத்தில்  குறிப்பிடப்பட்டுள்ள தேசிய காணி ஆணைக்குழுவை ஸ்தாபிக்காத காரணத்தால் இன்றளவில் தேசிய காணி கொள்கை ஒன்றை தயாரிக்க முடியாதுள்ளது. தேசிய காணி ஆணைக்குழுவை ஸ்தாபிப்பதற்கு கடந்த காலங்களில் முயற்சிகள் மேற்கொள்ளப்பட்டு, சட்டவரைவு சமர்ப்பிக்கப்பட்ட போதும் அது வெற்றிப் பெறவில்லை.தேசிய காணி ஆணைக்குழுவை ஸ்தாபிக்க அரசாங்கம் உரிய நடவடிக்கைகளை மேற்கொள்ள வேண்டும் என எதிர்க்கட்சிகளின் பிரதம கொறடாவான கயந்த கருணாதிலக வலியுறுத்தினார்.

பாராளுமன்றத்தில் வியாழக்கிழமை (27) நடைபெற்ற 2026 வரவு செலவுத் திட்டத்தின்  கமத்தொழில், கால்நடை வளங்கள், காணி மற்றும் நீர்பானச அமைச்சுக்கான  நிதி ஒதுக்கீடு மீதான குழுநிலை விவாதத்தில் உரையாற்றும் போது மேற்கண்டவாறு குறிப்பிட்டார்.

முன்னாள் ஜனாதிபதி கோட்டபய ராஜபக்ஷ தலைமையிலான அரசாங்கம் ஓரிரவில் இரசாயன உரத்தை தடைச்செய்து, சேதன பசளைத் திட்டத்தை அறிமுகப்படுத்தியதால் நாட்டின் தேசிய விவசாயத்துறையும் வீழ்ச்சியடைந்தது. இந்த தன்னிச்சையான ,முட்டாள்தனமான தீர்மானத்தால் நாட்டில் தானிய தன்னிறைவும், திறைசேரியின் தன்னிறையும்  இல்லாதொழிந்தது.அதன் பாதிப்பை முழு நாடும் இன்றும் எதிர்கொள்கிறது.

முன்னாள் ஜனாதிபதி சந்திரிக்கா பண்டாரநாயக்கவின் அரசாங்கத்தின் விவசாயத்துறை அமைச்சராக பதவி வகித்தவரை கடந்த ஜனாதிபதித் தேர்தலில் அரச தலைவராக மக்கள் தெரிவு செய்தார்கள். விவசாய மாவட்டத்தில் இருந்து வந்தவர், ஆகவே தமது அடிப்படை பிரச்சினைகளுக்கு தீர்வு கிடைக்கும் என்று விவசாயிகள் கருதினார்கள். ஆனால் இன்றுவரை விவசாயிகளின் பிரச்சினைகளுக்கு தீர்வு கிடைக்கவில்லை.

இந்த அரசாங்கம் ஆட்சிக்கு வந்தவுடன் அரிசிக்கான தட்டுப்பாடு ஏற்பட்டது. ஜனாதிபதி பிரதான அரிசி உற்பத்தியாளர்களை அழைத்து பேச்சுவார்த்தையில் ஈடுபட்டதன் பின்னர் அரிசியின் விலையை 10 ரூபாவால் அதிகரித்தார்.இதனால் அரிசி உற்பத்தியாளர்கள் தான் பயனடைந்தார்கள்.  விவசாயிகளுக்கும், நுகர்வோருக்கும் எவ்வித  பயனும் கிடைக்கவில்லை.

அரிசி மற்றும் தானியங்கள், மரகறிகளுக்கு உத்தரவாத விலை இல்லாத காரணத்தால்  விவசாயிகள் மிக மோசமாக பாதிக்கப்பட்டுள்ளார்கள்.  விவசாயிகளின் அடிப்படை பிரச்சினைகளுக்குத் தீர்வு காண்பதற்கு அரசாங்கம் உடன் நடவடிக்கைகளை எடுக்க வேண்டும். விவசாயிகளை நெருக்கடிக்குள்ளாக்கிக் கொண்டு நாட்டை சிறந்த முறையில் நிர்வகிக்க  முடியாது.கடந்த காலங்களிலும் இவ்வாறான நிலையே ஏற்பட்டது என்பதை அரசாங்கம் கருத்திற் கொள்ள வேண்டும்.

முன்னாள் ஜனாதிபதி ரணில்  விக்கிரமசிங்க விவசாயிகளின் காணி பிரச்சினைகளுக்கு தீர்வு காணும்  பொருட்டு உறுமய  காணி உறுதிப்பத்திரம் வழங்கும் திட்டத்தை அறிமுகப்படுத்தினார். ஆட்சிமாற்றம் ஏற்பட்டவுடன் இந்த திட்டம் இடைநிறுத்தப்பட்டது. ஆகவே இத்திட்டத்தை மீள்பரிசீலனை செய்யுமாறு அரசாங்கத்திடம் கேட்டுக்கொள்கிறேன்.

காணி பிரச்சினைகளுக்குத் தீர்வு காண்பது அத்தியாவசியமானது.நடைமுறைக்கு சாத்தியமான வகையில் காணி சட்டங்களை திருத்தம் செய்து அடிப்படை பிரச்சினைகளுக்கு தீர்வு காண வேண்டும்.  காணி பராமரிப்பு   கொள்கைத் திட்டமிடல் சட்டம் இதுவரையில் நிறைவேற்றப்படவில்லை. ஆகவே அது குறித்து விசேட கவனம் செலுத்துமாறு கேட்டுக்கொள்கிறேன்.

அரசியலமைப்பின் 13 ஆவது திருத்தத்தில்  குறிப்பிடப்பட்டுள்ள தேசிய காணி ஆணைக்குழுவை ஸ்தாபிக்காத காரணத்தால் இன்றளவில் தேசிய காணி கொள்கை ஒன்றை தயாரிக்க முடியாதுள்ளது. தேசிய காணி ஆணைக்குழுவை ஸ்தாபிப்பதற்கு கடந்த காலங்களில் முயற்சிகள் மேற்கொள்ளப்பட்டு, சட்டவரைவு சமர்ப்பிக்கப்பட்ட போதும் அது வெற்றிப் பெறவில்லை. ஆகவே தேசிய காணி ஆணைக்குழுவை ஸ்தாபிக்க உரிய நடவடிக்கைகளை  மேற்கொள்ளுமாறு கேட்டுக்கொள்கிறேன் என்றார்.