வீதி அபிவிருத்தி அதிகார சபை  எவ்வாறு அட்டனில் தீபாவளி வியாபார  கடைகளை நடத்தலாம்  - நகர சபைத் தலைவருடன்  எதிர்க்கட்சி உறுப்பினர்கள்  தர்க்கம்

தீபாவளி பண்டிகை காலத்தில் நகரசபையே  தற்காலிக வர்த்தக நடவடிக்கைகளுக்கு நகரின்  தெரிவு செய்யப்பட்ட இடங்களை  கேள்வி அறிவித்தல் மூலம் ஏலம் விட்டது. ஆனால் புதிய இரயில் நிலைய கட்டிடத்துக்கு முன்னாள்  வீதி அபிவிருத்தி அதிகார சபையானது சுமார் முப்பது கடைகளுக்கு மேல் ஏலம் விட்டு இலட்சக்கணக்கான வருமானத்தைப் பெற்றுள்ளது. நகரசபையே அட்டன் நகரின் அனைத்து நடவடிக்கைளுக்கும் பொறுப்பு கூற வேண்டும். அவர்கள் எவ்வாறு தன்னிச்சையாக இயங்க முடியும்? அதன் மூலம் எமது சபைக்குக் கிடைத்த வருமானம் என்ன என எதிரணி உறுப்பினர்கள் அட்டன் –டிக்கோயா நகரசபைத் தலைவர் அசோக்க கருணாரத்னவிடம்  கடும் வாக்குவாதத்தில் ஈடுபட்டனர்.

கடந்த வியாழக்கிழமையன்று இடம்பெற்ற விசேட சபை அமர்வின் போது ஐக்கிய மக்கள் சக்தி உறுப்பினரும் முன்னாள் நகரசபைத் தலைவருமான செல்லையா லோகேஸ்வரன் உரையாற்றும் போது, தலைவர் அவர்களே நீங்கள் பிழையாக வழிநடத்தப்படுகின்றீர்களா அல்லது நடக்கின்றீர்களா என்ற சந்தேகம் எழுந்துள்ளது.

நகரசபைக்கே அனைத்து அதிகாரங்களும் இருக்கின்றன. வீதி அபிவிருத்தி அதிகார சபையானது பிரதான வீதியில்  தன்னிஷ்டத்துக்கு எவ்வாறு கடைகளை ஏலம் விட முடியும்? இதற்கு எப்படி நீங்கள் அனுமதி வழங்கினீர்கள்? எமக்குக் கிடைக்க வேண்டிய இலட்சக்கணக்கான வருமானம் இன்று கைவிட்டு போயுள்ளது. நகரசபை எல்லைக்குள் வேறு அரச நிறுவனங்களை இவ்வாறான சந்தர்ப்பங்களில் அனுமதிக்க முடியாது.

நீங்கள் இதற்கு பதில் கூற வேண்டும். நீங்கள் செய்தது பிழை என்றார். முன்னாள் தலைவரும் உறுப்பினருமான டாக்டர் அழகமுத்து நந்தகுமார் உரையாற்றுகையில், இங்கு இரண்டு முன்னாள் தலைவர்கள் இருக்கின்றோம்.

உங்களுக்கு தெரியாவிட்டால் எமது ஆலோசனைகளை பெறுங்கள். நாளை நகரின் அனைத்து இடங்களிலும் வீதி அபிவிருத்தி அதிகார சபை போன்று எல்லோரும் வந்த கடை போடுவார்கள். அடுத்த தடவை இதை அனுமதிக்காதீர்கள்.

தீபாவளிக்கு கடை ஏலம் போட்ட விடயம், விலை நிர்ணயம் இது ஒன்றுமே இங்குள்ள உறுப்பினர்களுக்கு தெரியாது. இப்படி தன்னிச்சையாக நடந்து கொள்ளாதீர்கள். நாளை கணக்காய்வு விசாரணைகள் நடந்தால் அனைத்து உறுப்பினர்களும் அபராதம் செலுத்த வேண்டி வரும். எனவே எதையும் நிதானித்து செய்யுங்கள் என்றார்.

இதற்கு பதிலளித்த நகரசபைத் தலைவர், கடந்த முறை எவ்வாறு இடம்பெற்றதோ அதே போன்று தான் இம்முறையும் செயற்படுத்தினோம். ஆனால் அவ்வாறு செய்வதற்கு நகரசபை கட்டளைச் சட்டத்தில் இடம் இல்லை என்றால் அடுத்த முறை அதை திருத்திக்கொள்வதற்கு முயற்சி செய்வோம் என்றார்.