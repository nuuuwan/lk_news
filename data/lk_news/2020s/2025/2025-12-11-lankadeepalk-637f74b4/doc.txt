මීරිගම ප්‍රා.ස. අයවැයත් සම්මතයි

මීරිගම ප්‍රාදේශීය සභාවේ 2026 වසර සඳහා වන අයවැය ‍ලේඛනය ඉදිරිපත් කිරීම වෙනුවෙන් පසුගිය මස 25 වැනි දින පැවති විශේෂ මහා සභා රැස්වීමේ වාර්තාව සඳහා සභාවේ බෙදීමක් අවශ්‍ය බවට විපක්ෂය කළ ඉල්ලීමකින් පසුව පක්ෂව ඡන්ද 26 ක් හා විපක්ෂව ඡන්ද 14 ක් ලබා වැඩි ඡන්ද 12 කින්  අයවැය විශේෂ   සභා වාර්තාව සභා සම්මත විය.

අයවැය සම්මත වීම සම්බන්ධයෙන් විශේෂ මහා සභා රැස්වීම් වාර්තාව  සභාපති සුමිත් මහින්දලාල් මහතා (ජා.ජ.බ) ඉදිරිපත් කිරීමෙන් පසු  ජාතික ජනතා පක්ෂයේ කුමාර ගජනායක මහතා මෙම අයවැය නීත්‍යානුකූල නොවන ආකාරයට ඉදිරිපත් කළ නිසා තමන් ඇතුළු විපක්ෂය එදින සභාවෙන් පිටව ගිය අතර ඒ  අවස්ථාවේ අයවැය  වාර්තාව සම්මත වීම ඒක ඡන්දයෙන් සම්මත වූ ලෙස සඳහන් කර තිබීම  වැරදි බව ප්‍රකාශ කර බෙදීමක් අවශ්‍ය බව සඳහන් කළේය.

එමෙන්ම මෙම අයවැය සම්බන්ධව සහකාර කොමසාරිස්වරිය විසින් යවන ලද ලිපියක කොටසක් කියවූ ඒ මහතා මෙම අයවැය වාර්තාව ඉදිරිපත් කිරීම සම්බන්ධයෙන් නිරීක්ෂණ සහ සම්මතවූ ආකාරයේ ගැටළු සහගත බව පෙනෙන බවට එහි සඳහන්ව ඇති බවද සඳහන් කළේය.

ඊට පිළිතුරු දුන් සභාපතිවරයා සඳහන් කලේ එවැනි කිසිදු ලිපියක් ලැබී නැති බවයි. අනතුරුව ලේකම්වරිය විසින් ඡන්දය පවත්වන ලද අතර පක්ෂව ඡන්ද 26ක් විපක්ෂව ඡන්ද දාහතරක් ලැබුණු අතර තිදෙනෙකු නිහඩව සිටියේය.

නොපැමිණි මංතීවරුන් සංඛ්‍යාව අටක් විය. නිහඩව සිටින ලද්දේ  එක්සත් ජාතික පක්ෂයේ ලීලානන්ද ජයලත්, පොදු ජන එක්සත් පෙරමුණේ සනත් ප්‍රියන්ත   හා ප්‍රියන්ත පුෂ්පකුමාර  යන මහත්වරුන්ය.