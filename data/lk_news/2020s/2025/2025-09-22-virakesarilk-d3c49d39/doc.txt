ரோயல் கல்லூரி சேர்க்கை முறைகேடு: ரங்க திஸாநாயக்க மகன் தொடர்பான முறைப்பாடு விசாரணைக்கு

இலஞ்சம் அல்லது ஊழல் பற்றிய சார்த்துதல்களை புலனாய்வு செய்வதற்கான ஆணைக்குழுவின் பணிப்பாளர் நாயகம் ரங்க திஸாநாயக்கவின் மகன் கொழும்பு றோயல் கல்லூரிக்கு இணைத்துக்கொள்ளப்பட்ட முறைமை குறித்து ஆணைக்குழுவுக்கு கிடைக்கப்பெற்ற முறைப்பாட்டுக்கு முன்னுரிமையளிக்கப்பட்டு விசாரிக்கப்பட்டுள்ளது என இலஞ்சம் அல்லது ஊழல் பற்றிய சார்த்துதல்களை புலனாய்வு செய்வதற்கான ஆணைக்குழு அறிவித்துள்ளது.

பணிப்பாளர் நாயகத்தின் மகனை கொழும்பு றோயல் கல்லூரிக்கு இணைத்துக்கொள்வதற்கு முறையான வழிமுறைகள் பின்பற்றப்பட்டுள்ளன,அல்லது அரசியல் தலையீடுகள் ஏதும் இவ்விடயத்தில் இடம்பெறவில்லை என்பதை ஆணைக்குழு தீர்மானித்துள்ளது.

இலஞ்சம் அல்லது ஊழல் பற்றிய சார்த்துதல்களை புலனாய்வு செய்வதற்கான ஆணைக்குழுவின் பணிப்பாளர் நாயகம் ரங்க திஸாநாயக்க தொடர்பில் ஆணைக்குழுவுக்கு கிடைக்கப்பெற்ற முறைப்பாடு தொடர்பில் விசேட அறிக்கை ஒன்றை வெளியிட்டு ஆணைக்குழு மேற்கண்டவாறு குறிப்பிட்டுள்ளது.

இலஞ்சம் அல்லது ஊழல் பற்றிய சார்த்துதல்களை புலனாய்வு செய்வதற்கான ஆணைக்குழுவின் பணிப்பாளர் நாயகம் ரங்க திஸாநாயக்க 2014 ஆம் ஆண்டு முறைசாரா வகையில் தனது மகனை கொழும்பு றோயல் கல்லூரியில் சேர்த்துள்ளதாக ஆணைக்குழுவுக்கு கிடைக்கப்பெற்றுள்ள முறைப்பாடு தொடர்பில் ஆணைக்குழுவின் தலைவர் உட்பட ஆணைக்குழுவின் உறுப்பினர்களின் கட்டளையின் பிரகாரம் ஊழல் எதிர்ப்பு சட்டத்தின் 42(1) பிரிவின் பிரகாரம் ஆரம்பக்கட்ட விசாரணை மேற்கொள்ளப்பட்டுள்ளது.

ஆணைக்குழுவின் பணிப்பாளர் நாயகத்துக்கு எதிராக கிடைக்கப்பெற்றுள்ள முறைப்பாடு என்பதால், இந்த முறைப்பாட்டுக்கு முன்னுரிமையளித்து விசாரணைகள் துரிதப்படுத்தப்பட்டுள்ளன.இந்த விடயம் கடந்த சமூக வலைத்தளங்களில் அதிகளவில் பேசப்படுகின்ற நிலையில்,குறித்த விசாரணையின் முன்னேற்றத்தை ஊடகங்களுக்கு வெளிப்படுத்துகிறோம்.

குறித்த விசாரணையில் நீதிச்சேவை ஆணைக்குழு மற்றும் கொழும்பு றோயல் கல்லூரி ஆகிய தரப்பிடமிருந்து அறிக்கை பெற்றுக்கொள்ளப்பட்டுள்ளது.நீதிமன்ற உத்தியோகத்தர்களின்  பிள்ளைகளை பாடசாலைக்கு இணைத்துக்கொள்வது தொடர்பிர் இலக்கம்  SCFR 235/ 2011 ஆம் இலக்க உயர்நீதிமன்ற தீர்ப்புக்கமைய,கல்வி அமைச்சின் வழிகாட்டல்களுக்கமை குறித்த பிள்ளை பாடசாலைக்கு இணைத்துக்கொள்ளப்பட்டுள்ளதாக வெளிப்படுத்தப்பட்டுள்ளது.

அந்த ஆண்டு இந்த பிள்ளை மாத்திரமல்ல கல்வி அமைச்சின் வழிகாட்டலுக்கமைய நீதிமன்ற உத்தியோகத்தர்களின் பிள்ளைகள் கொழும்பு றோயல் கல்லூரிக்கு இணைத்துக்கொள்ளப்பட்டுள்ளார்கள்.

இதற்கமைய இலஞ்சம் மற்றும் ஊழல் ஆணைக்குழுவின் பணிப்பாளர் நாயகத்தின் மகன் கொழும்பு றோயல் கல்லூரிக்கு இணைத்துக்கொள்ளப்பட்ட வழிமுறையில் நிறுவன வழிமுறை முறையற்ற வகையில் பயன்படுத்தப்படவில்லை.அத்துடன் ஒருதலைபட்சமான செயற்பாடு,முறையற்ற செயற்பாடு அல்லது அரசியல் தலையீடுகள் ஏதும் இவ்விடயத்தில் இடம்பெறவில்லை என்பதை ஆணைக்குழு தீர்மானித்துள்ளது.