“கெஹெல்பத்தர பத்மே”வுடன் நெருங்கிய தொடர்புகளை பேணிய பிரபலங்களிடமிருந்து வாக்குமூலம் பதிவு!

பொலிஸ் தடுப்பு காவலில் வைக்கப்பட்டுள்ள பாதாள உலக கும்பலைச் சேர்ந்த “கெஹெல்பத்தர பத்மே” என்பவருடன் நெருங்கிய தொடர்புகளை பேணி வந்த ஐந்து பிரபலங்களிடம் இருந்து வாக்குமூலம் பதிவு செய்யப்பட்டுள்ளதாக குற்றப் புலனாய்வு திணைக்கள அதிகாரிகள், கொழும்பு பிரதான நீதவானிடம் நேற்று வெள்ளிக்கிழமை (31) அறிவித்துள்ளனர்.

இலங்கையின் பிரபல நடிகை மற்றும் நடிகர்களிடமிருந்தே இவ்வாறு வாக்குமூலம் பதிவு செய்யப்பட்டுள்ளதாக குற்றப் புலனாய்வு திணைக்கள அதிகாரிகள், நீதவானிடம் அறிவித்துள்ளனர்.

அத்துடன், வாக்குமூலம் பதிவு செய்யப்பட்ட ஐந்து பிரபலங்களும் “கெஹெல்பத்தர பத்மே”வுடன் இணைந்து போதைப்பொருள் கடத்தல் உள்ளிட்ட ஏதேனும் குற்றச் செயல்களில் ஈடுபட்டார்களா என்பது தொடர்பில் விசாரணைகள் நடத்தப்பட்டு வருவதாகவும் குற்றப் புலனாய்வு திணைக்கள அதிகாரிகள், நீதவானிடம் அறிவித்துள்ளனர்.

இதனை கருத்தில் கொண்ட நீதவான், ஐந்து பிரபலங்கள் தொடர்பான அறிக்கையை நவம்பர் 07 ஆம் திகதி நீதிமன்றில் சமர்ப்பிக்குமாறு உத்தரவிட்டுள்ளார்.

இந்தோனேசியாவில் குற்றப் புலனாய்வு திணைக்கள அதிகாரிகள் மற்றும் இந்தோனேசியா பொலிஸாரால் 7 நாட்களாக மேற்கொள்ளப்பட்ட விசேட சுற்றிவளைப்பு நடவடிக்கையின் போது “கெஹெல்பத்தர பத்மே”, “கொமாண்டோ சலிந்த” மற்றும் “பாணந்துறை நிலங்க” உள்ளிட்ட 6 பேர் அடங்கிய பாதாள உலக கும்பல் ஆகஸ்ட் மாதம் 27 ஆம் திகதி கைதுசெய்யப்பட்ட நிலையில் அவர்கள் ஆகஸ்ட் மாதம் 31 ஆம் திகதி  இலங்கைக்கு நாடு கடத்தப்பட்தையடுத்து பொலிஸ் தடுப்பு காவலில் வைக்கப்பட்டு விசாரணைக்குட்படுத்தப்பட்டு வருகின்றமை குறிப்பிடத்தக்கது.