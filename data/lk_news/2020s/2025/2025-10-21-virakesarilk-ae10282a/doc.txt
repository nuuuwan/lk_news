விளம்பர பட இயக்குநராகவும் அறிமுகமான அட்லீ

தமிழ் திரையுலகில் இயக்குநராக அறிமுகமாகி 'ஜவான்' படத்தின் பிரம்மாண்ட வெற்றி மூலம் இந்திய அளவிலான நட்சத்திர இயக்குநராக உயர்ந்திருக்கும் அட்லீ, 'ஏஜென்ட் ஜிங் அட்டாக்ஸ்' எனும் விளம்பரப் படத்தை இயக்கி, விளம்பர பட இயக்குநராகவும் அறிமுகமாகி இருக்கிறார்.

பொலிவுட் திரையுலகின் முன்னணி நட்சத்திர நடிகரான ரன்வீர் சிங்- பொபி தியோல் - தென்னிந்திய நட்சத்திர தாரகை ஸ்ரீ லீலா ஆகியோர் தோன்றியிருக்கும் இந்த 'ஏஜென்ட் ஜிங் அட்டாக்ஸ்' எனும் விளம்பரம் தற்போது இணையத்தில் வெளியாகி இருக்கிறது. சர்வதேச தரத்திலான  வி எஃப் எக்ஸ் காட்சிகளுடன் கூடிய இந்த விளம்பரப் படம் ரசிகர்களை கவர்ந்து வருகிறது.

இது தொடர்பாக இயக்குநர் அட்லீ பேசுகையில், ''அன்புதான் என்னுடைய படைப்புகளின் அடித்தளம். இந்தியா உள்ளிட்ட தெற்காசிய நாட்டு மக்கள் அனைவரும் விரும்பும் வகையிலான டாடா நிறுவனத்தின் தயாரிப்பின் உருவான ஒரு நுகர்வோர் பொருளை மக்களிடம் கொண்டு சேர்ப்பதற்கு ஒப்புக்கொண்டேன். இது என்னுடைய இயக்கத்தில் வெளியாகும் முதல் விளம்பர படம். எட்டு நிமிடம் கொண்ட இந்த விளம்பரத்தில் நகைச்சுவை, எக்சன், இசை, கொமர்சல் என அனைத்து அம்சங்களும் இடம் பிடித்திருக்கும்'' என்றார்.