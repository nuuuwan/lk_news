நியூஸிலாந்து - பாகிஸ்தான் போட்டியும் கைவிடப்பட்டது

நியூஸிலாந்துக்கும் பாகிஸ்தானுக்கும் இடையில் கொழும்பு ஆர். பிரேமதாச விளையாட்டரங்கில் இன்று சனிக்கிழமை (18) நடைபெற்ற ஐசிசி மகளிர் உலகக் கிண்ண கிரிக்கெட் போட்டி 25 ஓவர்களுடன் கைவிடப்பட்டது.

அப் போட்டியில் முதலில் துடுப்பெடுத்தாட அழைக்கப்பட்ட பாகிஸ்தான் 25 ஓவர்களில் 5 விக்கெட்களை இழந்து 92 ஓட்டங்களைப் பெற்றிருந்தபோது மழை பெய்ததால் மாலை 6.13 மணிக்கு ஆட்டம் இரண்டாவது தடவையாகத் தடைப்பட்டது.

முன்னதாக பாகிஸ்தான் 12.2 ஓவர்களில் 2 விக்கெட்களை இழந்து 52 ஓட்டங்களைப் பெற்றிருந்தபோது பிற்பகல் 3.58 மணிக்கு மழை குறுக்கிட்டதால் ஆட்டம்  முதல் தடவையாக   தடைப்பட்டது.

சுமார் இரண்டரை மணித்தியாலங்களின் பின்னர் ஆட்டம் மீண்டும் தொடர்ந்தபோது அணிக்கு 46 ஓவர்கள் என மட்டுப்படுத்தப்பட்டது

ஆனால், 25 ஓவர்கள் நிறைவடைந்தபோது மீண்டும் மழை பெய்ததால் பிற்பகல் 6.13 மணிக்கு  ஆட்டம்  தடைப்பட்டதுடன் அதன் பின்னர் மழை ஓயாததால் இரவு 9.00 மணியளவில் ஆட்டம் கைவிடப்பட்டதாக உத்தியோகபூர்வமாக அறிவிக்கப்பட்டது.

பாகிஸ்தான் துடுப்பாட்டத்தில் ஆலியா ரியாஸ் 28 ஓட்டங்களையும் முனீபா அலி 22 ஓட்டங்களையும் நட்டாலியா பெர்வெய்ஸ் 10 ஓட்டங்களையும் பெற்றனர்.

பந்துவீச்சில் லீ தஹுஹு 20 ஓட்டங்களுக்கு 2 விக்கெட்களையும் ஈடன் கார்சன், ஜெசி கேர், அமேலியா கேர் ஆகியோர் தலா ஒரு விக்கெட்டையும் கைப்பற்றினர்.

ஆட்டம் கைவிடப்படுவதற்கு சற்று முன்னர் நியூஸிலாந்து மற்றும் பாகிஸ்தான் வீராங்கனைகளின் சிலர் குழு குழுவாக அகலக் குடைகளைப் பிடித்தவாறு மைதானத்தைச் சுற்றி வந்ததை அவதானிக்க முடிந்தது.

இலங்கையில் நடைபெற்ற 9 மகளிர் உலகக் கிண்ணப் போட்டிகளில் 4 போட்டிகள் மழையினால் கைவிடப்பட்டது. அவற்றில் ஒரு போட்டி முழுமையாக கைவிடப்பட்டிருந்தது.

அவுஸ்திரேலியா ஏற்கனவே அரை இறுதிக்கு தகுதிபெற்றுள்ள நிலையில் தென் ஆபிரிக்காவினதும் இங்கிலாந்தினதும் அரை இறுதி வாய்ப்புகள் அதிகரித்துள்ளது. நான்காவது இடத்திற்கு இந்தியாவுக்கும் நியூஸிலாந்துக்கும் இடையில் கடும் போட்டி நிலவுகிறது.\