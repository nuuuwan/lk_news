போதைப்பொருளுடன் கைது செய்யப்பட்ட அதிபர் தொடர்பில் இலங்கை தொழிற்சார் அதிபர்கள் சங்கம் அறிக்கை வெளியீடு!

அநுராதபுரம்  எப்பாவலவில்   போதைப்பொருளுடன் கைது செய்யப்பட்ட அதிபர் தொடர்பில் தெளிவுபடுத்தும் வகையில் இலங்கை தொழிற்சார் அதிபர்கள் சங்கம் அறிக்கை ஒன்றை வெளியிட்டுள்ளது.

அநுராதபுரம் எப்பாவல  பகுதியில் ஆளும் கட்சியின் பேலியகொடை நகர சபை உறுப்பினரின் கணவரான ஆரம்பப் பாடசாலை ஒன்றின் அதிபர் ஒருவர் 1 கிலோ 185 கிராம் ஹெரோயினுடன் மாதம் 5 ஆம் திகதி அனுராதபுரம் குற்றப்புலனாய்வு பிரிவு அதிகாரிகள் குழுவினரால் கைது செய்யப்பட்டு விளக்கமறியலில் வைக்கப்பட்டுள்ளார்.

இந்நிலையில் இலங்கை தொழிற்சார் அதிபர்கள் சங்கம் குறித்த சந்தேகநபரான அதிபர் தொடர்பில் வெள்ளிக்கிழமை (14) விசேட அறிக்கை ஒன்றை வெளியிட்டிருந்தது. மேற்படி அறிக்கையில் தெரிவிக்கப்பட்டிருந்ததாவது,

அதிகாரிகளால் போதைப்பொருளுடன் கைது செய்யப்பட்ட அதிகாரி ‘அதிபர்’ எனக் குறிப்பிடப்பட்டாலும், அவர் இலங்கை அதிபர் சேவையின் தரப்படுத்தப்பட்ட அதிபர் அல்ல. அவர் இலங்கை ஆசிரியர் சேவையின்அதிகாரி என்பது உறுதியாகியுள்ளதுடன், குறித்த பாடசாலையின் தற்காலிக அதிபராக பணியாற்றி  வந்தவர் என தெரியவந்துள்ளது.

இலங்கை அதிபர் சேவையின் தரப்படுத்தப்பட்ட அதிகாரிகள் மாத்திரமே அதிபர்“ என அழைக்கும் தகுதியை பெற்றவர்களாவர்.

இந்நிலையில் அதிபர் சேவையில் தரப்படுத்தப்படாத  அதிகாரிகளை ‘அதிபர்’ என  கூறுவது அதிபர் சேவைக்கு  இழைக்கப்படும் அநீதியாகும்.  மேலும், குறித்த அதிகாரியைப் பற்றிய தகவல்களை வெளியிடும்போது, அவரை “இலங்கை ஆசிரியர் சேவையின் அதிகாரி” என்று அடையாளப்படுத்துமாறு கோரிக்கை விடுக்கிறோம்.