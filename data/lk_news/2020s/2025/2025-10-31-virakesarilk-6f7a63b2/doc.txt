என் உறவுக்கார சகோதரிக்கு எதிரான 90 இலட்சம் ரூபாய் மோசடி குற்றச்சாட்டு பொய்யானது – அகிலவிராஜ் காரியவசம்

எனது உறவுக்கார சகோதரி ஒருவர் தேசிய லாெத்தர் சபைக்கு 90 இலட்சம் ரூபா மோசடி செய்ததாக தெரிவித்திருந்த செய்தியில் எந்த உண்மையும் இல்லை. அவருக்கு எதிராக சட்ட நடவடிக்கை எடுப்போம் என ஐக்கிய தேசிய கட்சியின் உப தலைவர் அகிலவிராஜ் காரியவசம் தெரிவித்தார்.

கொழும்பில் அமைந்துள்ள முன்னாள் ஜனாதிபதி ரணில் விக்ரமசிங்கவின் காரியாலயத்தில் வெள்ளிக்கிழமை (31) நடத்திய விசேட செய்தியாளர் சந்திப்பில் கலந்துகொண்டு கருத்து தெரிவிக்கையிலேயே இவ்வாறு தெரிவித்தார்.

தேசிய லொத்தர் சபையின் தலைவர், இரண்டு தினங்களுக்கு முன்னர் செய்தியாளர் சந்திப்பொன்றை நடத்தி, எனதுபெயரை குறிப்பிட்டு  எனது உறவுக்கார சகோதரி ஒருவர் தேசிய லாெத்தர் சபையின் அதிர்ஷ்ட சீட்டு விற்பனை முகாமையாளராக இருந்து, 90இலட்சம் ரூபா மோசடி செய்துள்ளதாக பாரிய குற்றச்சாட்டு ஒன்றை தெரிவித்திருந்தார்.

தேசிய லாெத்தர் சபையின் தலைவர் ,  அரசியல்வாதி ஒருவரை போன்று தகவல்கள் தொடர்பில் தேடிப்பார்க்காமல், இவ்வாறு பகிரங்கமாக ஏன் எங்கள் மீது குற்றச்சாட்டு தெரிவிக்கிறார் என தேடிப்பார்த்த போது, அவர் அடுத்த மாகாண சபை தேர்தலில் போட்டியிட இருப்பவர் என பலவரும் என்னிடம் தெரிவித்தனர். அதேபோன்று அவர் தொடர்பாகவும் பல விடயங்களையும் பலரும் தெரிவித்தனர். என்றாலும், அந்த விடயங்களை பகிரங்கமாக தெரிவித்து, அவருடைய நிலைக்கு செல்ல நான் விரும்பவில்லை.

என்றாலும் அவர் எனது பெயரை குறிப்பிட்டு தெரிவித்திருந்த குற்றச்சாட்டு தொடர்பில் சட்ட நடவடிக்கை எடுப்போம். அதன்போது அவருக்கு நட்டஈடு செலுத்த வேண்டி ஏற்படும்-

நான் அமைச்சராக இருக்கும்போது, எனது உறவுக்கார சகோதரி ஒருவருக்கு தேசிய லொத்தர் சபையில் மாவட்ட பிரதிநிதி பதவி ஒன்றுக்காக கடிதம் ஒன்று வழங்கியுள்ளதாக அவர் தெரிவித்திருந்தார். அவ்வாறு எனது உறவினர் யாருக்கும் இவ்வாறான பதவிக்கு நான் கடிதம் வழங்கியதில்லை.

மாறாக அஜித் பிரியந்த என்ற ஒருவருக்கு கல்கமுவ பிரதேசத்தின் பிரதான காரியாலயத்தை அடிப்படையாகககொண்டு செயற்படவே நான் கடிதம் வழங்கி இருக்கிறேன். மாறாக எனது  உறவினர்கள் யாருக்கும் நான் கடிதம் வழங்கியதில்லை.

அதேநேரம் அரசியல்வாதி என்ற அடிப்படையில், யாராவது ஒருவர் எங்களிடம் கடிதம் கேட்கும்போது, நாங்கள்  கடிதம் வழங்குவோம். அது சாதாரணமாக இடம்பெறும் விடயம். அதற்காக எதனையும் உத்தரவிட்டு கடிதம் வழங்கியதில்லை. கரிசனை காட்டுமாறு தெரிவித்தே கடிதம் வழங்குகிறோம். அவ்வாறான பல கடிதங்களை வழங்கி இருக்கிறோம். அந்த விடயம் இடம்பெறுமா இல்லையா என தெரியாது.

அத்துடன் மாவட்ட பிரநிதி  90இலட்சம் ரூபா மோசடி செய்துள்ளதாக தெரிவித்திருக்கும் செய்தியும் பொய்யாகும். இதுதொடர்பில் நாங்கள் தேடிப்பார்த்தபோது, அதிர்ஷ்ட சீட்டு விற்பனையாளர்களுடன் கொடுக்கல் வாங்கல் மேற்கொள்ளும் குறித்த அதிகாரி ஒருவர், கொவிட் காலத்தில் மாவட்ட பிரதிநிதி பதவி வகிப்பவர்களிடம் லொத்தர் சீட்டுகளை வழங்க, பணத்தை பெற்றுக்கொண்டு வெளிநாட்டுக்கு தப்பிச்சென்றுள்ளார்.

அத்துடன் லொத்தர் சபை மாவட்ட பிரதிநிதி ஒருவருக்கு 10இலட்சம் ரூபாவே வங்கி பிணை உத்தரவாதம் வழங்கப்பட்டிருக்கிறது. அப்படியிருக்கையில் 90இலட்சம் ரூபா எப்படி வங்கி பிணை உத்தரவாதம் வழங்க முடியும்? அதேநேரம் இதுதொடர்பில்  6மாதங்களுக்கு முன்னர் முறைப்பாடு தெரிவித்திருப்பதும், தொத்தர் சபை தலைவர் குறிப்பிடும் அந்த  உறவுக்கார சகோதரியாகும்.

அதனால் இவை தொடர்பில் தேடிப்பார்க்காமலும் இந்த சம்பவம் தொடர்பில் விசாரணை இடம்பெற்றுவரும் நிலையில், அதுதொடர்பில் பார்க்காமலும் லாெத்தர்சபையின் தலைவர் .இவ்வாறு ஊடகங்களுக்கு முன்னால் வந்து விமர்சிப்பது நல்லதில்லை. அதனால் தலைவர் இன்னும் முதிர்ச்சி அடைய வேண்டும். இவ்வாறு பொய் குற்றச்சாட்டுக்களை தெரிவிப்பதன் மூலம் மக்களின் வாக்குகள் கிடைக்கப்போவதில்லை என்பதை அவருக்கு தெரிவித்துக்கொள்கிறேன் என்றார்.