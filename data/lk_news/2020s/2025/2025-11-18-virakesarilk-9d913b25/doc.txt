ஷேக் ஹசீனாவுக்கு மரண தண்டனை : “அது அவர்களுடைய உள்நாட்டு விவகாரம்!” - சீனா

“ஷேக் ஹசீனாவுக்கு மரண தண்டனை வழங்கப்பட்டது, அவர்களுடைய உள்நாட்டு விவகாரம்” என சீனாவின் வெளியுறவுத்துறை அமைச்சகத்தின் ஊடகப் பேச்சாளர் மாவோ நிங் தெரிவித்துள்ளார்.

பங்களாதேஷ் நாட்டின் முன்னாள் பிரதமர் ஷேக் ஹசீனாவுக்கு டாக்காவில் உள்ள சர்வதேச குற்றவியல் தீர்ப்பாயம் மரண தண்டனை விதித்து நேற்று (17) தீர்ப்பளித்தது.

பங்களாதேஷில் கடந்த ஆண்டு இடம்பெற்ற போராட்டங்களின்போது இடம்பெற்ற வன்முறை, உயிரிழப்புச் சம்பவங்களின் பின்னணியில் உள்ள ஷேக் ஹசீனாவின் சர்வாதிகார ஆட்சி முறை சுட்டிக்காட்டப்பட்டு, அவரது கடுமையான உத்தரவுகளால் பல்வேறு கொலைகள் இடம்பெற்றதாக குற்றஞ்சாட்டப்பட்டு, தாக்கல் செய்யப்பட்ட வழக்கில், அவர் குற்றவாளி என தீர்ப்பளித்த நீதிமன்றம் ஷேக் ஹசீனாவுக்கு மரண தண்டனை விதித்தது.

தற்போது இந்தியாவில் தலைமறைவாகியுள்ள ஷேக் ஹசீனாவை தங்களிடம் ஒப்படைக்கவேண்டும் என பங்களாதேஷ் இந்தியாவுக்கு அறிவிப்பு விடுத்துள்ளது.

ஷேக் ஹசீனாவின் ஆட்சி நீக்கப்பட்டு, முகமது யூனுஸ் தலைமையில் அமைக்கப்பட்ட இடைக்கால அரசு சீனாவுடன் நட்பு பாராட்டி வருகிறது.

இந்நிலையில், ஷேக் ஹசீனாவுக்கு வழங்கப்பட்ட தீர்ப்பு தொடர்பாக சீனாவிடம் கருத்து கேட்கப்பட்டபோதே, அந்நாட்டின் வெளியுறவுத்துறை அமைச்சகத்தின் ஊடகப் பேச்சாளர் மேற்கண்டவாறு தெரிவித்தார்.

“ஷேக் ஹசீனாவுக்கு மரண தண்டனை விதிக்கப்பட்டது, அவர்களுடைய உள்நாட்டு விவகாரம்” எனக் கூறிய ஊடகப் பேச்சாளர் மாவோ நிங், “சிறந்த அண்டை நாடு மற்றும் நட்புறவு கொள்கையை சீனா கடைபிடித்து வருகிறது” எனவும் தெரிவித்தார்.

மேலும், பங்களாதேஷ் நாடு ஒற்றுமை, ஸ்திரத்தன்மை மற்றும் வளர்ச்சியை அடையும் என்று நாங்கள் மனதார நம்புகிறோம் என்றும் குறிப்பிட்டுள்ளார்.