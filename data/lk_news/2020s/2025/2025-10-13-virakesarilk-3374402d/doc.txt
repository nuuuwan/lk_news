பதுளை தாதியர் பயிற்சி பாடசாலையின் புனரமைப்பு பணிக்கு 15 மில்லியன் ரூபா நிதி ஒதுக்கீடு

பதுளை தாதியர் பயிற்சி பாடசாலையின் முக்கிய புனரமைப்புப் பணிகளுக்கு உடனடியாக 15 மில்லியன் ரூபா வழங்கப்படும் என  சுகாதார மற்றும் வெகுசன ஊடக அமைச்சர் நளிந்த ஜயதிஸ்ஸ உறுதியளித்துள்ளார்.

பதுளை தாதியர் பயிற்சி பாடசாலைக்கு அண்மையில் விஜயம் செய்திருந்த சுகாதார அமைச்சர் நிர்வாக நடவடிக்கை தொடர்பில் கண்காணிப்பு  நடவடிக்கைகளிலும் ஈடுபட்டிருந்தார். அதற்கமைய 600க்கும் மேற்பட்ட மாணவர்களுக்கான விரிவுரை அரங்குகள், பெண் மாணவர் விடுதி, சுகாதார வசதிகள், கல்வி நடவடிக்கைகளுக்கான நூலக வசதிகள், நடைமுறை பயிற்சி அலகுகள், பிரதான அலுவலகம், துணை அலுவலகங்கள் மற்றும் செவிலியர் கல்லூரி வளாகத்தில் அமைந்துள்ள உணவகங்களையும் அமைச்சர் ஆய்வு செய்திருந்தார்.

இதன்போது தாதியர் மாணவர்கள்  மற்றும்  பயிற்சி பாடசாலையின் நிர்வாகத்தினருடன் கலந்துரையாடலில் ஈடுபட்ட அமைச்சர்  கருத்து தெரிவிக்கையில்,

தாதியர் மாணவர்களுக்காக தற்காலிக விரிவுரை அரங்குகளை நவீனமயமாக்குதல், பாழடைந்துள்ள விடுதிகளை புனரமைத்தல், கேட்போர் கூடங்களை குளிரூட்டிகளை பொருத்துதல், சுகாதார வசதிகளை மேம்படுத்துதல் மற்றும் தாதியர் பயிற்சி பாடசாலைக்கு போதுமான நிதி ஒதுக்குதல் போன்ற பிரச்சினைகள் குறித்து விசேட கவனம் செலுத்தப்படும். அதற்கமை பதுளை தாதியர் பயிற்சி பாடசாலையின் முக்கிய புனரமைப்புப் பணிகளுக்கு உடனடியாக 15 மில்லியன் ரூபா வழங்கப்படும்.

குறித்த நிதியைப் பயன்படுத்தி பதுளை தாதியர் பயிற்சி பாடசாலையின் முதல்வர் ஆரியவன்ச உள்ளிட்ட நிர்வாகத்தினர் இந்த ஆண்டுக்குள் புனரமைப்புப் பணிகளை நிறைவு செய்வது அவசியம். ஊவா மாகாணத்தில் உள்ள ஒரே ஒரு தாதியர் பயிற்சி பாடசாலை இதுவாகும். இதுவரை, 40 தாதியர் குழுவில் இருந்த 5613 தாதியர்கள், 23 குடும்ப நல சுகாதார குழுக்களில் 1494 பேரும், 10 மகப்பேறியல் தாதியர் பயிற்சி குழுக்களில் 278 பேரும் பயிற்சியை நிறைவு செய்துள்ளனர். மேலும், 43 தமிழ் பெண் மாணவர்களும் பெருந்தோட்ட பகுதிகளுக்கான குடும்ப நல சுகாதார சேவையாளராக பயிற்சி பெற்றுள்ளனர் என்றார்.