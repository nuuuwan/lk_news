නාමල් රාජපක්ෂගේ නීති උපාධිය: අලුතින් හෙළි වී ඇති කරුණු මොනවා ද?

නාමල් රාජපක්ෂගේ නීති උපාධිය: අලුතින් හෙළි වී ඇති කරුණු මොනවා ද?

ශ්‍රී ලංකා පොදුජන පෙරමුණේ ජාතික සංවිධායක නාමල් රාජපක්ෂගේ අධ්‍යාපන සුදුසුකම් පිළිබඳව යළිත් කතාබහක් ඇති වී තිබේ.

මෙම තත්ත්වය මතු වූයේ, මාධ්‍යවේදී නිර්මලා කන්නංගර පළ කරන ලද ලිපියක් හේතුවෙනි.

එම ලිපිය මගින් නාමල් රාජපක්ෂගේ උපාධි සහතිකය පිළිබඳව ප්‍රශ්න කර තිබේ.

ඉහත දක්වා ඇති උපාධි සහතිකයට මහාචාර්ය මැල්කම් ගිලීස් නමැති උපකුලපතිවරයා 2009 සැප්තැම්බර් 15 වන දින අත්සන් තබා ඇති බව දක්නට ලැබුණ ද, ඔහු 2009 ජූලි මාසයේදී එම තනතුරෙන් ඉවත් වී තිබේ.

ඒ පිළිබඳව 'ද ගාඩියන්' වෙබ් අඩවිය 2009 ජූලි 23 වන දා වාර්තා කර තිබුණේ, 'Shock at resignation of City University vice-chancellor' යන සිරස්තලය සමගිනි.

ඔහු එම තනතුරෙන් ඉල්ලා අස්වීමෙන් පසුව 2009 වසරේ ජූලි මාසයේ සිට 2010 වසර දක්වා ජූලියස් වෙයින්බර්ග් එහි වැඩබලන උපකුලපතිවරයා ලෙස පත් කෙරිණි.

2010 වසරේදී ශ්‍රීමත් පෝල් කරන් එහි උපකුලපතිවරයා ලෙස පත් කර තිබේ.

මේ සම්බන්ධයෙන් කැබිනට් ප්‍රකාශක අමාත්‍ය නලින්ද ජයතිස්ස ඊයේ (නොවැ: 19) පාර්ලිමේන්තුවේදී අදහස් පළ කළේ ය.

"ඔහු සිටි යුනිවර්සිටි ලන්ඩන් කියන ආයතනයෙන් ලබා ගත් උපාධි සහතිකය ඔහු ඉදිරිපත් කරල තියෙනවා ශ්‍රී ජයවර්ධනපුර විශ්වවිද්‍යාලයට ශාස්ත්‍රපති උපාධියට ලියාපදිංචි වීම සඳහා. ඒ උපාධි සහතිකය නිකුත් කරල තියෙන්නෙ 2009 සැප්තැම්බර් 15. තමුන් ඒ සහතිකයට අත්සන් කරපු උපකුලපතිවරයා ජූලි 23 වෙනි දා ඉල්ලා අස්වෙලා තියෙනවා. ඒ උපකුලපතිවරයා ඉල්ලා අස්වෙලා දින 54කට පස්සෙ තමයි, උපාධි සහතිකයේ උපකුලපති ලෙස ඒ පුද්ගලයා අත්සන් කරන්නෙ. ඒ නිසා ඔහුගේ උපාධි සහතිකය පිළිබඳ බරපතළ ප්‍රශ්නයක් ඒ වෙඩ් අඩවිවලින් මතු කරල තියෙනවා."

Skip podcast promotion and continue readingඅපගේ BBC News සිංහල නිල WhatsApp Channel එක follow කරන්නඋණුසුම් පුවත්, විශ්ලේෂණ සහ විශේෂ විශේෂාංග ඔබේ දුරකතනය වෙත ඍජුව ම ලබා ගන්න.සම්බන්ධ වීමට link එක click කරන්නEnd of podcast promotion

මේ අතර, නාමල් රාජපක්ෂ ඉහත කී උපාධි සහතිකය පදනම් කරගෙන නීති විද්‍යාලයට ඇතුළත් කර ගැනීම සම්බන්ධයෙන් ද ගැටලුවක් මතු වී තිබේ.

නීති විද්‍යාලයට ඇතුළත් වීම සඳහා නාමල් රාජපක්ෂ 2009 සැප්තැම්බර් 25 වන දින අයැදුම් කර ඇති අතර, එදින ම ඊට අනුමැතිය ලැබීමත්, නීති විද්‍යාලයට ඇතුළත් කර ගැනීමත් සිදු කර තිබීම විශේෂත්වයකි.

"ශ්‍රී ලංකා නීති විද්‍යාලයට ඇතුළත් වෙන්න ලෝ එන්ට්‍රන්ස් එකක් නැතුව ලෝකෙ පිළිගත් නීති උපාධි ලබා දෙන ආයතනවලින් තමයි, ඒ අයට අවස්ථාව තිබෙන්නේ. නමුත් මේ සිටි යුනිවර්සිටි ලන්ඩන්, මේක යුනිවර්සිටි ඔෆ් ලන්ඩන් නෙවෙයි. සිටි යුනිවර්සිටි ලන්ඩන් කියන ඒ ආයතනය ශ්‍රී ලංකා නීති විද්‍යාලයේ ලියාපදිංචි වෙලා තියෙන්නෙ 2009 ඔක්තෝබර් 15. නමුත් මේ ආයතනයෙන් උපාධියක් ගත්තා යැයි කියන නාමල් රාජපක්ෂ මන්ත්‍රීවරයා නීති විද්‍යාලයට ඇතුළත් වීමට ඉල්ලලා තියෙන්නෙ 2009 සැප්තැම්බර් 25. ඇප්ලිකේෂන් එක දාපු දවසෙ ම ශ්‍රී ලංකා නීති විද්‍යාලය ඒක භාරගෙන තිබෙනවා. සැප්තැම්බර් 25 ඒ ඇප්ලිකේෂන් එක භාර ගන්නකොට ඔහු නීති විද්‍යාලයට ඇතුළත් වීම සඳහා මේ ආයතනය ශ්‍රී ලංකා නීති විද්‍යාලය පිළිඅරගෙන නැහැ. ඒක පිළිඅරගෙන තියෙන්නෙ ඔක්තෝබර් 15."

මේ අතර, අමාත්‍ය නලින්ද ජයතිස්සගේ ප්‍රකාශයට පිළිතුරු දෙමින් ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ඩී.වී. චානක ප්‍රකාශ කළේ, ආණ්ඩුව "අලුත් මඩක් හදලා නාමල් රාජපක්ෂට ගහන" බව ය.

"ආණ්ඩුව ඇන ගන්නවා කියල දැන ගන්න ප්‍රධාන කාරණා දෙකක් තියෙනව. රටේ ජනතාව දන්නවා හොඳට ම ආණ්ඩුව ඇන ගන්නවා කියලා බලාගන්න. පළවෙනි එක තමයි, අනුර කුමාර දිසානායක මහත්තය පාර්ලිමේන්තුවට දුවගෙන ඇවිල්ලා පැයක් දෙකක් කතා කරනව කියන්නෙ අනිවාර්යයෙන් ආණ්ඩුව ඇනගෙන. එහෙම නැත්නම් අලුත් මඩක් හදල නාමල් රාජපක්ෂ මැතිතුමාට ගහනව කියන්නෙ ආයෙත් ආණ්ඩුව හොඳට ම ඇනගෙන. දැන් 21 රැස්වීම දැකල ගැරඬින්ට භූමිතෙල් ගැහුව වගේ තමයි ඉන්නෙ. දැන් ඔබතුමාලා තුනෙන් දෙකක බලයක් අරගෙන ආවට පස්සෙ ඔබතුමාලා ඔය කතාව ම කිව්වා. ඔය ලෝ ඩිග්‍රිය ගැන කතා කළා නෙ. ඒ වෙලාවෙ ඔබතුමාලා නිකං හිටියෙ නෑනෙ. ඔබතුමාලා ගියා උසාවියට, මැජිස්ට්‍රේට් කෝට් නම්බර් වන් එකේ චීෆ් මැජිස්ට්‍රේට් යටතේ දාලා තියෙනවා B42852/01/25 යටතේ ඔබතුමාල නඩුවක් දාලා තියෙනවා නාමල් රාජපක්ෂ මැතිතුමාගේ ඒ උපාධිය පිළිබඳව. ඒ වගේ ම නීති උපාධිය පිළිබඳව. අනේ හරි සරල කාරණයක් නලින්ද ජයතිස්ස මැතිතුමා කියන්නෙ. හොර සයිට් හදාගෙන ඒවයින් මඩ ගහනව වෙනුවට නලින්ද ජයතිස්ස මැතිතුමා හෙට යන්න සීඅයිඩී එකට, දෙන්න මේ කරුණු ටික. එතකොට උසාවියට වාර්තා කරන්න පුළුවන්. නාමල් රාජපක්ෂ මැතිතුමාගෙන් කට උත්තර ගත්තා, අද වෙනකම් අධිකරණයට කරුණු වාර්තා කරල නෑ."

2010 වසරේදී, නීති විද්‍යාලයේ තවත් ශිෂ්‍යයෙකු වූ තුෂාර ජයරත්න නමැත්තෙකු, නාමල් රාජපක්ෂ නීති විද්‍යාල විභාග සඳහා පෙනී සිටීමේදී වංචා කළ බවට චෝදනා කළේ ය.

නාමල් රාජපක්ෂගේ නීති විද්‍යාල ප්‍රවේශය සම්බන්ධයෙන් මතු වන චෝදනා පිළිබඳව අදහස් විමසීමට ශ්‍රී ලංකා නීති විද්‍යාලයේ පොදු දුරකතන අංකයට ඇමතූ විට ඊට පිළිතුරු දුන් නිලධාරිනියක පැවසුවේ, අදාළ කරුණු සම්බන්ධයෙන් අදහස් විමසිය හැක්කේ නීති විද්‍යාලයේ විදුහල්පතිවරයාගෙන් පමණක් බව ය.

එහෙත්, ඔහු රැස්වීමක සිටින හෙයින්, ඔහු සම්බන්ධ කර ගැනීමට නොහැකි බව ඇය පැවසුවා ය.

මේ සම්බන්ධයෙන් අදහස් විමසීම සඳහා නාමල් රාජපක්ෂ දුරකතනයෙන් සම්බන්ධ කර ගැනීමට උත්සහ කළ ද, මෙම ලිපිය පළ කරන අවස්ථාව වන තෙක් ඊට ප්‍රතිචාරයක් නොලැබිණි.

කෙසේ වෙතත්, අදාළ චෝදනා ඔහු දිගින් දිගට ම ප්‍රතික්ෂේප කර තිබේ.

මේ අතර, නාමල් රාජපක්ෂ මාධ්‍යවේදීන් පිරිසක් හමුවේ මේ සම්බන්ධයෙන් අදහස් දක්වා තිබිණි.

"මේ ආණ්ඩුව බලයට පත්වෙලා සති කිහිපයකින් විතර අධිකරණයට බී වාර්තාවක් දාලා මගේ උපාධිය සම්බන්ධයෙන් විමර්ශනයක් කරන්න අනුමැතිය ගත්තා. ඊට පස්සේ මාස ගණනාවක් මේ සම්බන්ධයෙන් සොයා බැලීම් කරගෙන යනවා. අද වෙන තුරු අධිකරණයට කිසි ම දෙයක් වාර්තා කරලා නැහැ. හැබැයි වෙබ් අඩවිවලින් මඩක් ගහනවා. දැන් නුගේගොඩ රැලියට හොඳට ම බය වෙලා. බොරු බේගල් ප්‍රචාරය කරනවා. මේ සේර ම අවලාද අපහාසවලට 21 වෙනිදා උත්තර ලැබේවි."

මේ අතර, නාමල් රාජපක්ෂගේ නීතිඥ වෘත්තිය සම්බන්ධයෙන් අසත්‍ය ප්‍රචාර සිදුවන බවට ශ්‍රී ලංකා පරිගණක හදිසි ප්‍රතිචාර සංසදයට පැමිණිල්ලක් ඉදිරිපත් කෙරිණි.

ශ්‍රී ලංකා පොදුජන පෙරමුණේ දේශපාලන ක්‍රියාකාරී පසන් කස්තුරි ප්‍රකාශ කළේ, ඒ සම්බන්ධයෙන් නීතිමය ක්‍රියාමාර්ගවලට ද අවතීර්ණ වන බව ය.

"අපි විශේෂ පැමිණිල්ලක් ඉදිරිපත් කළා. ඒ පැමිණිල්ල ඉදිරිපත් කළේ, ශ්‍රී ලංකා පරිගණක හදිසි ප්‍රතිචාර සංසදයට. ඒ ආයතනයට අපි පැමිණිලි කළා, ඉතාමත් සංවිධානාත්මක ලෙස නාමල් රාජපක්ෂ පාර්ලිමේන්තු මන්ත්‍රීතුමාගේ නීතිඥ විභාගය සම්බන්ධව ඔහුගේ නීතිඥ වෘත්තිය සම්බන්ධව අසත්‍ය ප්‍රචාර කරමින් සිටිනවා. ඒ සම්බන්ධව ඉක්මන් පියවර ගන්න කියල අපි ඉල්ලීමක් කළා. ඒ වගේ ම අපරාධ පරීක්ෂණ දෙපාර්තමේන්තුවට පැමිණිලි කරන්නත්, නීතිමය කටයුතු සඳහා අවතීර්ණ වෙන්නත් අපි සැලසුම් කරමින් සිටිනවා."

Happy Hormones: ඔබේ සතුටට, දුකට බලපාන 'සතුටු හෝමෝන' වැඩි කර ගන්නේ කොහොම ද?

ගුණරත්න වන්නිනායක සමථ වෙන්න බැහැ කියයි: කොස්තාපල්වරයා සහ නීතිඥවරයා ගැන අධිකරණයේදී හෙළිවූ කරුණු

පකිස්ථාන හමුදා ප්‍රධානී ෆීල්ඩ් මාර්ෂල් අසීම් ​​මුනීර්ට ජීවිත කාලයටම ලැබෙන නව බලතල

ඇමෙරිකාවෙන් සහ ඔස්ට්‍රේලියාවෙන් ශ්‍රී ලංකා ගුවන් හමුදාවට ලබන වසරේදී ලැබෙන යානා මොනවා ද?