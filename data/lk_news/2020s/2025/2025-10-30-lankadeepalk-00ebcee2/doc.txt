ට්‍රම්ප් චීන ජනපති හමුවෙයි

චීනය සමග ඉතාමත් ඉක්මනින් වෙළෙඳ ගිවිසුමකට පැමිණීමේ අවස්ථාවක් ඇමෙරිකාවට තිබෙන බව තමන් විශ්වාස කරන්නේ යැයි ඇමෙරිකානු ජනාධිපති ඩොනල්ඩ් ට්‍රම්ප් චීන ජනාධිපති ෂි ජින්පින් හමුවීමෙන් පසුව මාධ්‍යවේදීන් අමතමින් ප්‍රකාශ කළේය.

එහිදී දුර්ලභ ඛනිජ සම්බන්ධයෙන් ඇමෙරිකාව සමග වසරක ගිවිසුමකට එළැඹීමට චීන ජනාධිපතිවරයා එකඟ වූ බවත් චීනයට පනවා තිබූ සියයට 20 ක ෆෙන්ටැනයිල් ආශ්‍රිත බද්ද සියයට 10 දක්වා අඩු කිරීමට තමන් එකඟ වූ බවත් ඇමෙරිකානු ජනාධිපති ඩොනල්ඩ් ට්‍රම්ප් මාධ්‍යවේදීන් අමතමින් පැවැසුවේය. දුර්ලභ ඛනිජ සඳහා එළැඹෙන ගිවිසුම වාර්ෂිකව දෙපාර්ශ්වය සමාලෝචනයට ලක් කරනු ඇති බවද ඇමෙරිකානු ජනාධිපතිවරයා ප්‍රකාශ කළේය.

තමන් එළැඹෙන අප්‍රේල් මාසයේදී චීනයේ සංචාරය කිරීමට බලාපොරොත්තු වන බවත් චීන සංචාරය නිම කිරීමෙන් අනතුරුව ඊට පසු දිනකදී චීන ජනාධිපති ෂි ජින්පින් ඇමෙරිකාවේ සංචාරයක නිරත වනු ඇති බවත් ජනපති ට්‍රම්ප් පැවැසුවේය. සෝයා බෝංචි ආනයනය, දුර්ලභ ඛනිජ සහ ෆෙන්ටැනයිල් ආශ්‍රිත ගැටළු සම්බන්ධයෙන් දෙපාර්ශවය අතර පැවැති සාකච්ඡාවල ප්‍රගතිය හේතුවෙන් චීන භාණ්ඩ සඳහා පනවා ඇති සමස්ත බද්ද සියයට 57 සිට 47 දක්වා පහළ ගොස් ඇති බවද ඇමෙරිකානු ජනපතිවරයා ප්‍රකාශ කළේය.

වසර හයකට පසුව ඇමෙරිකානු ජනාධිපති ඩොනල්ඩ් ට්‍රම්ප් සහ චීන ජනාධිපති ෂී ජින්පින් අතර හමුවක් ඊයේ(30) කොරියාවේ බුසාන් නගරයේදී සිදුවිය. දෙදෙනා ඇත හමුව මිනිත්තු 100 ක කාලයක් පුරා පැවැත්විණි.