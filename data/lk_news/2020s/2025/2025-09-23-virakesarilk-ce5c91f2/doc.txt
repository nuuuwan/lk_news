தேசிய மக்கள் சக்தி ஆட்சிக்கு வராதிருந்தால் தங்காலை சந்தையில் போதைப்பொருள் விற்பனை நடந்திருக்கும் - நஜித் இந்திக

தேசிய மக்கள் சக்தி தலைமையிலான அரசாங்கம் ஆட்சிக்கு வராமலிருந்திருந்தால் தங்காலை பகுதியில் வாராந்த சந்தையில் போதைப்பொருள் விற்பனை செய்யும் நிலை ஏற்பட்டிருக்கும். போதைப்பொருள் கைப்பற்றப்படும் போது ஒரு அரசியல் கட்சி மாத்திரமே ஊடக சந்திப்பை நடத்தி அரசாங்கத்தின் செயற்பாட்டை விமர்சிக்கிறது கலக்கமடைய வேண்டாம் உண்மை வெகுவிரைவில் வெளிவரும் என  தேசிய மக்கள் சக்தியின் பாராளுமன்ற உறுப்பினர்  நஜித் இந்திக  தெரிவித்தார்.

பாராளுமன்றத்தில் செவ்வாய்க்கிழமை (23) நடைபெற்ற  தேசியக் கட்டிட ஆராய்ச்சி நிறுவகம் சட்டமூலம் மீதான விவாதத்தில் உரையாற்றுகையில்  மேற்கண்டவாறு குறிப்பிட்டார்.

போதைப்பொருள் கைப்பற்றப்படுகின்றமை பற்றி மாறுப்பட்ட கருத்துக்கள் தற்போது குறிப்பிடப்படுகின்றன. கடந்த காலங்களில் போதைப்பொருள் வியாபாரம் மற்றும் அதனுடனான கைது குறித்து விசேட கவனம் செலுத்த வேண்டும். போதைப்பொருள் குற்றச்சாட்டுடன் தொடர்புடைய அரசியல்வாதியை கைது செய்வதற்கு  பொலிஸார் செல்கையில் நாட்டின் ஜனாதிபதி அவ்விடத்துக்கு சென்று அந்த அரசியல்வாதியை கட்டித்தழுவியுள்ளார்.இவ்வாறான நிலை தற்போது இல்லை.

பாதாளக்  குழுக்கள் அல்லது போதைப்பொருள் வியாபாரிகள்  கைது செய்யப்படும் போது  அரசாங்கத்தின் உறுப்பினர்கள் எவரும் அவர்களை பாதுகாப்பதற்கு முன்னிலையாகுவதில்லை. ஏனெனில் அவ்வாறான குற்றச்செயல்களுடன் தொடர்புடைய எவரும்  ஆளும் தரப்பில் இல்லை.

நாட்டில் என்றுமில்லாத வகையில் தற்போது போதைப்பொருள் தொகை கணக்கில் கண்டுப்பிடிக்கப்படும் போது ஒரு அரசியல் கட்சி மாத்திரம் போதைப்பொருள் கைப்பற்றல் மற்றும் பாதாள குழுக்கள் கைதுக்கு எதிராக ஊடக சந்திப்பை நடத்துகிறது. ஏனைய எதிர்க்கட்சிகள் ஏதும்  அவ்வாறு செயற்படவில்லை. தேசிய மக்கள் சக்தி  தலைமையிலான அரசாங்கம் ஆட்சிக்கு வராமலிருந்திருந்தால்  தங்காலையில் வாராந்த சந்தையில் போதைப்பொருள் விற்கும் நிலை ஏற்பட்டிருக்கும்.

கைப்பற்றப்படும் போதைப்பொருள் தொடர்பில் தீவிரமான விசாரணைகள் மேற்கொள்ளப்படுகிறது. ஆகவே ஊடக சந்திப்பை நடத்துபவர்கள் கலக்கமடைய வேண்டாம் உண்மை வெகுவிரைவில் வெளிப்படும் என்பதை மாத்திரம் குறிப்பிட்டுக் கொள்கிறேன். போதைப்பொருளை இல்லாதொழிக்க கடுமையான நடவடிக்கை எடுக்கப்படும்.

தமது எதிர்கால அரசியலை வளப்படுத்திக் கொள்வதற்காக நாட்டின் எதிர்கால தலைமுறையினரின் வாழ்க்கையை இல்லாதொழிக்க வேண்டாம் என்று போதைப்பொருளுக்கு சார்பாக ஊடக சந்திப்பை நடத்தும் அரசியல் கட்சியிடம் கேட்டுக்கொள்கிறேன் என்றார்.