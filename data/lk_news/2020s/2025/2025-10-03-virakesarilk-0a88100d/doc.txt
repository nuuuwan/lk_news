மன்னார் காற்றாலை திட்டத்திற்கு எதிரான போராட்டத்தின் பின்னணியில் முன்னாள் அரசியல்வாதிகள்! – அமைச்சர் சந்திரசேகர்

மன்னார் காற்றாலைக்கு எதிரான போராட்டத்தின் பின்னணியில் முன்னாள் அரசியல்வாதிகள் உள்ளதாக கடற்றொழில் அமைச்சர் இராமலிங்கம் சந்திரசேகர் தெரிவித்துள்ளார்.

இன்றைய தினம் வெள்ளிக்கிழமை (3)  யாழ்ப்பாணம் - சங்கானையில் வட பிரதேச நல்லொழுக்க சம்மேளனத்தின் நிகழ்வொன்றில் கலந்துகொண்ட பின்னர் ஊடகங்களுக்கு கருத்து தெரிவிக்கையிலேயே அவர் இதனை தெரிவித்துள்ளார்.

மன்னார் காற்றாலை அமைப்பதற்கு திறப்பு விழா நடாத்தியவர்கள், காற்றாலைகளுக்கு பின்னால் ஓடியவர்கள், அந்த காற்றாலை கம்பனிகளிடம் கொடுக்கல் வாங்கல் மேற்கொண்டவர்கள் முன்னைய அரசியல்வாதிகள். அந்த அரசியல்வாதிகளே இந்த போராட்டத்தின் பின்னால் இருக்கின்றனர்.

நாங்கள் கூறுவது யாதெனில், இது மக்களது பிரச்சினையாக இருக்குமானால், இது மன்னாருடைய பிரச்சினையாக இருக்குமானால், இந்த பிரச்சினையால் மன்னார் மூழ்குமாக இருந்தால் அது பற்றி வேதனை அடைபவர்கள், அதனை தடுத்து நிறுத்துபவர்கள் வேறு யாருமல்ல... நாங்கள்தான்.

அதனால் இந்த காற்றாலை சம்பந்தமான பிரச்சினைக்கு உரிய மக்களுடன் பேசி கூடிய சீக்கிரத்தில் தீர்வுகளை பெற்றுக் கொடுப்போம் என்றார்.