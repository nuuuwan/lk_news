மன்னார் காற்றாலை திட்டம் தொடர்பில் அரசியல் காய்நகர்த்தல் இடம்பெறுகிறது - அமைச்சர் இராமலிங்கம் சந்திரசேகர்

மன்னார் காற்றாலை திட்டத்தை தொடர்புப்படுத்தி விரிக்கப்பட்டுள்ள பொறியில் சிக்க வேண்டாம் என்று மன்னார் மாவட்ட மக்களிடம் தயவுடன் கேட்டுக்கொள்கிறோம்.இந்த பொறி உங்களுக்கு மாத்திரமானதல்ல, உங்களுடைய பிள்ளைகளுக்கும் உரியது.உங்களுடைய பிரதேசத்தையே இந்த பொறி நாசமாக்கும்.ஆகவே மக்கள் கவனமாக செயற்பட வேண்டும் என்று கேட்டுக்கொள்கிறேன். காற்றாலை திட்டம் ஏற்கனவே ஆரம்பிக்கப்பட்டுள்ளது.ஆரம்பிக்கப்பட்ட பணிகளை நிறைவுப்படுத்த வாய்ப்பளிக்குமாறே மக்களிடம் கோருகிறோம்.இந்த திட்டத்தால் எவ்வித பாதிப்பும் ஏற்படாது. போராட்டத்தின் பின்னணியில் அரசியல் காய்நகர்த்தல் இடம்பெறுகிறது என கடற்றொழில் அமைச்சர் இராமலிங்கம் சந்திரசேகர் தெரிவித்தார்.

வடக்கில் இடம்பெற்ற திலீபனின் அனுஸ்டிப்புக்கு சென்றபோது ஒரு தரப்பினர் எம்மை தடுத்தார்கள். அனுஸ்டிப்பின் இறுதி நாளன்று யாரோ ஒருவர் துண்டிப்பிரசுரத்தை விநியோகித்ததாகவும், வன்முறையை கையாளும் கஜேந்திரகுமாரின் அணி அந்த நபர் மீது வன்முறையை கையாண்டதாகவும் குறிப்பிடப்படுகிறது.இந்த சம்பவத்துக்கும் தேசிய மக்கள் சக்திக்கும் இடையில் எவ்வித தொடர்பும் கிடையாது.

கீழத்தரமான வகையில் செயற்பட வேண்டிய அவசியம் எமக்கு கிடையாது.ஆளும் கட்சி என்ற வகையில் சிறுசிறு செயற்பாடுகளுக்கு எதிராக நடவடிக்கைகளை எடுப்பதாக இருந்தால் இதை விட வேறு வழிமுறைகளில் எங்களால் செயற்பட முடியும்.அவ்வாறான கீழ்த்தரமான செயற்பாடுகளில் ஈடுபட போவதில்லை. போராடுவதற்கும், கருத்துக்களை வெளிப்படுத்துவதற்கும் அனைவருக்கும் உரிமை உண்டு என்பதை நாங்கள் ஏற்றுக்கொள்கிறோம்.

ஊடகச் சுதந்திரம் மற்றும் கருத்துச் சுதந்திரம் கடந்த காலங்களை காட்டிலும் உறுதிப்படுத்தப்பட்டுள்ளது.இதனால் தான் இன்று எமக்கு எதிராக ஊடகங்களில் பல விமர்சனங்கள் மற்றும் குற்றச்சாட்டுக்கள் முன்வைக்கப்படுகின்றன.கடந்த காலங்களை போன்று புலனாய்வு பிரிவு, பொலிஸார் மற்றும் இராணுவம் ஆகிய தரப்பினரின் இடையூறு இல்லாத காரணத்தால் தான் கஜேந்திரகுமாரின் வன்முறை அணி எமக்கு எதிராக சேறுபூசுகிறது. இவர்களுக்கு வேறு வேலை ஏதும் கிடையாது. வடக்கின் சகல அபிவிருத்தி திட்டங்களையும் எதிர்ப்பவர்களாகவே இவர்கள் உள்ளார்கள்.

வடக்கு மக்கள் 17 ஆண்டுகளுக்கு பிறகாவது தம்மை நிம்மதியாக வாழ விடுங்கள் என்று கேட்கிறார்கள்.பிரதேசங்களை அபிவிருத்தி செய்யும் திட்டங்களையும், வாழ்வாதாரத்தை மேம்படுத்துங்கள் என்று வடக்கு மக்கள் கேட்கிறார்கள். வடக்கு மாகாணத்தை துரிதமாக அபிவிருத்தி செய்வதற்கு நடவடிக்கைகளை எடுக்கின்ற போது வன்முறையாளர்களான கஜேந்திரகுமாரின் அணி எம்மை விமர்சிக்கிறார்கள்.

வன்முறையாளர்களான கஜேந்திரகுமாரின் அணியின் சித்து வேலைகளை இலங்கை மக்கள் குறிப்பாக வடக்கு மாகாண மக்கள் நன்கு அறிவார்கள்.இவர்கள் போலியானவர்கள், போலி தேசியவாதிகள்.வெளிநாடுகளில் இருந்து கிடைக்கும் நிதிகளின் ஊடாகவே இவர்கள் செயற்படுகிறார்கள்.தங்களின் பணத்தை கொண்டு இவர்கள் மக்களுக்காக எதையும் செய்யவில்லை. ஆகவே இவர்களின் சேறுபூசலை பெரிதுப்படுத்தபோவதில்லை.

மன்னார் காற்றாலை கருத்திட்டம் பிரதான பேசுபொருளாக காணப்படுகிறது.இந்த திட்டத்துக்கு எதிர்ப்பு தெரிவித்து போராட்டத்தில் ஈடுபட்ட பொதுமக்கள் மீது பொலிஸார் தாக்குதலை மேற்கொண்டதாக குறிப்பிடப்படுகிறது.இந்த விடயம் பற்றி ஜனாதிபதி மற்றும் வலுசக்தி அமைச்சர் உட்பட அதிகாரிகள் தலைமையில் பேச்சுவாரத்தைகள் இடம்பெற்றுள்ளன.

காற்றாலை திட்டத்துக்கான ஆரம்பக்கட்ட பணிகள் கடந்த காலத்திலேயே மேற்கொள்ளப்பட்டுள்ளன. திட்டத்துக்காக பல்லாயிரக்கணக்கான நிதி செலவிடப்பட்டுள்ளது.ஆரம்பிக்கப்பட்ட பணிகளை நிறைவுப்படுத்த வாய்ப்பளிக்குமாறே மக்களிடம் கேட்கிறோம்.இந்த திட்டத்துக்கான போராட்டத்தை பாரியதொரு போராட்டமாக மாற்றுவதற்கு ஒருதரப்பினர் முயற்சிக்கிறார்கள்.

மன்னார் மாவட்டத்தில் கடந்த காலங்களில் ஆரம்பிக்கட்ட காற்றாலை மின்திட்ட திறப்பு விழாவுக்கு சென்றவர்கள், கம்பனிகளுடன் தொடர்புப்பட்டு, பொதுமக்களின் காணிகளை கம்பனிகளுக்கு பெற்றுக்கொடுத்தவர்கள் இன்று இந்த போராட்டத்தின் பின்னணியில் உள்ளார்கள்.மன்னாரை மீட்பதில் எம்மை விட அக்கறை உள்ளவர்கள் வேறு எவரும் கிடையாது. காற்றாலை திட்டத்தை ஆரம்பிப்பதால் எவ்வித பாதிப்பும் ஏற்படாது.

பொதுமக்கள் குறிப்பிடுவதை போன்று பாதிப்புக்கள் ஏற்படுவது அறிவியல் ரீதியில் நிரூபிக்கப்பட்டால் நாங்களும் அதற்கு எதிர்ப்பு தெரிவிப்போம்.

இந்த திட்டத்தை கடந்த காலங்களில் ஆரம்பிப்பதற்கு வெளிநாட்டு நிறுவனம் ஒன்று முன்னிலையான போது இன்று போராட்டத்தில் ஈடுபடுபவர்கள் அன்று வாயை மூடிக்கொண்டிருந்தார்கள்.எவரும் எதிர்ப்பு தெரிவிக்கவில்லை.குழிகளை தோண்டி அத்திவாரம் போடப்படும் போது மௌனித்திருந்தார்கள்.

இன்று எதிர்ப்பு தெரிவிப்பவர்களின் பின்னால் அரசியல் காய் நகர்த்தப்படுகிறது. எமது அரசாங்கத்துக்கு எதிராகவே செயற்படுகிறார்கள்.1990 ஆம் ஆண்டு காலப்பகுதியில் மன்னாரில் இருந்து பொபின் பையுடன் கொழும்புக்கு சென்றவர் இன்று  செல்வந்தராக உள்ளார்.அவரை பற்றி எவரும் பேசுவதில்லை.அவரது பணம் அனைத்து தரப்பிலும் செல்கிறது.

மன்னார் காற்றாலை திட்டத்தை தொடர்புப்படுத்தி விரிக்கப்பட்டுள்ள பொறியில் சிக்க வேண்டாம் என்று மன்னார் மாவட்ட மக்களிடம் தயவுடன் கேட்டுக்கொள்கிறோம்.இந்த பொறி உங்களுக்கு மாத்திரமானதல்ல,உங்களுடைய பிள்ளைகளுக்கும் உரியது.உங்களுடைய பிரதேசத்தையே இந்த பொறி நாசமாக்கும்.ஆகவே மக்கள் கவனமாக செயற்பட வேண்டும் என்று கேட்டுக்கொள்கிறேன்.

மன்னார் தீவு அத்திப்பட்டி கிராமத்தை போன்று மாறும் என்று நான் தான் முதலில் சொன்னேன்.மன்னார் மாவட்டத்துக்கு ஏதேனும் பாதிப்புக்கள் ஏற்படுமாக இருந்தால் அதனை தடுக்க வேண்டும் என்பதில் எவ்வித மாற்றுக்கருத்தும் கிடையாது.மன்னார் தீவு கடல் மட்டத்தில் இருந்து உயரம் குறைவானது. வெள்ளமொன்று ஏற்பட்டால் மன்னார் நகரமே நீரில் மூழ்கி விடும் என்று மக்கள் குற்றஞ்சாட்டுகிறார்கள். நாட்டுக்கும், நாட்டு மக்களுக்கும் பாதகமாக அமையும் திட்டங்களை தடுக்க வேண்டும் என்பதை நாங்களும் ஏற்கிறோம். தர்க்க ரீதியான மற்றும் அறிவியல் ரீதியிலான விடயங்களை ஏற்க வேண்டும் என்றார்.