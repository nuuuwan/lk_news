රාජ්‍ය සේවක වැටුප් ගැටළුව විසඳන්න පූර්ණ බලැති වැටුප් කොමිසමක් ඉල්ලයි

රාජ්‍ය සේවය තුල පවතින වැටුප් විෂමතා ඉවත් කර නිවරැදි වැටුප් තලයක් ස්ථාපිත කිරිම සඳහා වහාම පූර්ණ බලැති වැටුප් කොමිසමක් පත් කරන ලෙස සමස්ත ලංකා වෘත්තිය සමිති මධ්‍යස්ථානයේ සම කැඳවුම්කරු සුමිත් කොඩිකාර මහතා රජයෙන් ඉල්ලා සිටියි.

අද 05 වනදා මහනුවරදී මාධ්‍ය වෙත අදහස් දක්වමින් සුමිත් කොඩිකාර මහතා මේ බව කීය.  මෙහිදී තව දුරටත් අදහස් දැක්වූ ඒ මහතා මෙසේද කීය

"ජනාධිපතිතතුමා පසුගියදා ප්‍රකාශයක් කළා ශ්‍රී ලංකාවේ රාජ්‍ය සේවය  නටබුන්  වෙලා කියලා. නටබුන් වෙලා කියලා එතුමා උදාහරණයට ගන්නේ ප්‍රාදේශිය ලේකම්වරුන් ඇතුළු ශ්‍රී ලංකා පරිපාලන සේවයේ නිලධාරින්. නමුත් මේ රටේ ග්‍රාම නිලධාරින්  සමෘද්ධි සංවර්ධන නිලධාරින් කෘපනිස නිලධාරින් ආර්ථික සංවර්ධන නිලධාරින් ඇතුළු ගම් මට්ටමේ නිලධාරින් 54,000 ක්  විතර ඉන්නවා.

මේ 54,000 ම ගම තුල රාජකාරි කරන්නේ ඉතාම අවම පහසුකම් තුල. කාර්යාල පහසුකම් නෑ. සනීපාරක්ෂක පහසුකම් නෑ. ඔවුන්ට ලිපි ද්‍රව්‍ය සඳහා ප්‍රමාණවත් මුදලක් ලැබෙන්නේ නෑ. ප්‍රමාණවත් ගමන් පහසුකම් ලැබෙන්නේ නෑ.කාර්යාලයක් සඳහා ලැබෙන්නේ රුපියල් 2,000 ක් 3,000 ක් වගේ මුදලක් .

ඒ වගේ මුදලකට කාර්යාලයක් ගන්න බෑ. වාර්ෂිකව ලිපි ද්‍රව්‍ය සඳහා ලැබෙන්නේ රුපියල් 3,000 ක මුදලක්. ඒ මුදල ප්‍රමාණවත් නෑ. ගමන් වියදම් වශයෙන් ලැබෙන්නේ මාසයකටම රුපියල් 1,600 යි. ඒක කොහෙත්ම ප්‍රමාණවත් නෑ. මෙලෙස නටබුන් තත්වයට පත් වෙලා ඉන්න  පහළ නිලධාරින් ගැන නොසොයා ඉහළ නිලධාරින් සන්තර්පණය කරන්න  රජය උත්සාහ කරන බව පේනවා.ඒ නිසා අපි රජයෙන් ඉල්ලා සිටිනවා මීළඟ අය වැයෙන් හෝ මේ නිලධාරින්ගේ පහසුකම් වැඩි කරන්න කියලා.

ඒ වගේම මේ වන විට රාජ්‍ය නිලධාරින්ගේ  වැටුප් සම්බන්ධයෙන් පාර්ලිමේන්තු අනු කමිටුවක් පත් කරල තියෙනවා. එතැනත් අපට ගැටළුවක් තියෙනවා. මේ වෙලාවේ කරන්න ඕන අනු කමිටු පත් කර ප්‍රශ්නය කල්මරන එක නෙවෙයි. පූර්ණ බලැති වැටුප් කොමිසමක් පත් කර වැටුප් විෂමතා සියල්ල නිවරැදි කර රාජ්‍ය නිලධාරින්ගේ වැටුප් ගැටළු විසඳන්න රජයට පුළුවන්. ඒ නිසා අපි ජනාධිපතිතුමා ඇතුළු රජයෙන් ඉල්ලා සිටිනවා කල් මරන ප්‍රතිපත්තිවලින් එළියට ගිහිල්ලා රාජ්‍ය සේවක ගැටළුවලට  සාධාරණ විසඳමක් ලබා දෙන්න ප්‍රමුඛතාවය ලබා දෙන්න කියලා" යැයිද කිය.