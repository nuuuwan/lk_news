சுற்றுலாத்துறை நாட்டின் அபிவிருத்திக்கான முதுகெலும்பு! : இன்று உலக சுற்றுலா தினம்

உலகில் சுற்றுலா ஒரு பயன் மிகு தொழிலாக விளங்குகின்றது. ஒரு நாட்டின் கண்ணுக்குத் தெரியாத ஏற்றுமதிப் பொருள் தான் சுற்றுலா. சுற்றுலா மூலம் ஒரு நாடு பல்வேறு வழிகளில் பயன் பெறுகிறது. இதன் மூலம் நாட்டின் தேசிய வருமானம் அதிகரிக்கின்றது. இதனால் நாட்டின் பொருளாதாரம் வளர்ச்சியடைந்து பல துறைகளில் முன்னேறுகிறது. சுற்றுலா மூலம் நாடுமட்டுமல்லாது தனிநபரும் பயன் அடைகின்றார். சுற்றுலா பொருளாதார முக்கியத்துவம் வாய்ந்த துறையாக இருப்பதுடன் சமுதாய முக்கியத்துவமும் பெற்றுள்ளது. சுற்றுலாவானது சமுதாயத்தில் பல மாற்றங்களை ஏற்படுத்தி சமுதாய வளர்ச்சிக்கு பெரும் பங்காற்றுகின்றது.

“இன்பப் பொழுதுபோக்கிற்காகப் பயணம் மேற்கொள்ளுதல் அல்லது பயணிகளுக்கு வழிகாட்டுதல், சுற்றுலா மேற்கொள்ளும் பயணிகளுக்குத் தேவையான வசதிகள் செய்துக் கொடுத்தல் முதலிய பணிகளைச் செய்யும் தொழிலகம் சுற்றுலா  எனப்படும்” என பிரிட்டானியா கலைக்களஞ்சியம் குறிப்பிடுகிறது.

“எவரொருவர் எவ்வித குறிக்கோளும் இன்றி தனது நாட்டின் எல்லையைக் கடந்து பிறநாட்டில் தற்காலிகமாகத் தங்கி, தான் வேறு எங்கோ ஓரிடத்தில் ஈட்டிய பணத்தை அங்கு செலவிடுகிறாரோ அவரே சுற்றுலாப் பயணி ஆவார்.” சுற்றுலாக் கழகம் “ஒரு நாட்டில் குறைந்தளவு 24 மணி நேரமாவது பயணம் செய்பவர் சுற்றுலாப்பயணி” என வரையறை செய்துள்ளது.

சுற்றுலாவின் முக்கியத்துவத்தை வலியுறுத்தும் நோக்கிலும், சுற்றுலாவில் நாட்டின் பொருளாதாரமும் உண்டு என்பதை விபரிக்கும் நோக்கிலும் உலக சுற்றுலா தினம் ஒவ்வொரு ஆண்டும் ஒவ்வொரு தொனிப்பொருளை மையமாகக் கொண்டு கொண்டாடப்பட்டு வருகின்றது. அந்தவகையில் உலக சுற்றுலா அமைப்பு 2025ஆம் ஆண்டிற்கான உலக சுற்றுலா தினத் கருப்பொருளாக “சுற்றுலாவும், நிலையான மாற்றமும்” என்பதைக் குறிப்பிட்டுள்ளது.

இது சுற்றுலாவின் உருமாறும் ஆற்றலையும், நேர்மறையான மாற்றத்திற்கான சக்தியாகச் செயற்படும் அதன் திறனையும் எடுத்துக் காட்டுவதை நோக்கமாகக் கொண்டுள்ளது. சுற்றுலா மூலம் மனித குலத்தை மேம்படுத்தும் வகையில் செப்டெம்பர் 27ஆம் திகதியை உலக சுற்றுலாதினமாக 1970ஆம் ஆண்டு ஐக்கிய நாடுகள் சபை அங்கீகரித்து அறிவித்தது.

அவ்வகையில் உலக சுற்றுலா தினம் உலக சுற்றுலா நிறுவனத்தின் ஆதரவில் 1980ஆம் ஆண்டில் இருந்து கொண்டாடப்பட்டு வருகிறது. இப்போது சுற்றுலா என்பதுதான் உலகின் மிகப்பெரிய தொழிலாக உள்ளது. உலக பொருளாதாரத்தில் இரண்டாவது பங்களிப்பு சுற்றுலாவினால் தான் கிடைக்கிறது.

உணவகம், தங்குமிடம், பொழுதுபோக்குத் தலங்கள், போக்குவரத்து, வணிக விற்பனையகங்கள் என ஐந்து முக்கிய துறைகளை உள்ளடக்கியது சுற்றுலாத்துறை. உலக அளவில் பல கோடி மக்களுக்கு வேலைவாய்ப்பினை வழங்குவதும் சுற்றுலாதான்.

2025ஆம் ஆண்டில் சுற்றுலாவை மேம்படுத்தி பொருளாதாரத்தை அதிகளவில் ஈட்டிய நாடுகளில் பிரான்ஸ் முதலாம் இடத்தை வகிக்கின்றது. இந்தியா, இலங்கை போன்ற வளரும் நாடுகளிற்கு மிகப் பெரிய பலமாக இருப்பது சுற்றுலா. வெறும் பாலை வனத்தை மட்டும் வைத்துக் கொண்டு டுபாய் சுற்றுலாவின் மூலம் அதிக வருமானத்தை ஈட்டி வருகிறது. சின்னஞ் சிறிய நாடான சிங்கப்பூர் எந்த விதமான பெரிய வளமும் இல்லாமல் சுற்றுலாவில் உலக நாடுகளிற்கு சவால் விடும் வகையில் மிளிர்கின்றது.

அயல் நாட்டுச் சுற்றுலாப் பயணிகள் நம் நாட்டில் செலவிடும் பணம் புலனாகாத ஏற்றுமதியாகும். வெளிநாட்டுச் சுற்றுலாப் பயணிகள் தங்குவதற்காகவும், உணவிற்காகவும், போக்குவரத்திற்காகவும், பொருட்களை வாங்கவும் செலவு செய்யும் தொகையானது அந்த நாட்டிற்கு அந்நியச் செலவாணியாகக் கிடைக்கின்றது. இந்த அந்நியச் செலவாணி மூலம் பாதகமான வாணிகச் சமநிலையையும் சமாளிக்க முடிகிறது. இந்த வகையில் சுற்றுலா மூலம் கிடைக்கும் வருவாய் ஒரு நாட்டிற்கு வரப்பிரசாதமாகவே உள்ளது. சுற்றுலாவின் மூலம் அந்நிய செலவாணியை ஈட்டுவதில் இந்தியா இரண்டாவது இடம் வகிக்கிறது.

சுற்றுலா மூலம் ஒவ்வொரு நாடும் பல வழிகளில் வருமானம் பெருகின்றது. பொருட்களை உற்பத்தி செய்து உள்நாட்டிலும், வெளிநாடடிலும் விற்பனை செய்வதைக் காட்டிலும் அதிகமான வருமானத்தைச் சுற்றுலாத் துறை தருகிறது. சுற்றுலா அறிஞர்களான லிகோரிஷ், கெர்ஷா ஆகியோர் சுற்றுலா பற்றி பின்வருமாறு கூறுகிறார்கள்.

“சுற்றுலா, முதலீடு எதுவும் தேவைப்படாத மிக எளிதான தொழிலாகும். ஒரு சமுதாயம் ஆண்டு முழுக்க ஒவ்வொரு நாளும் இரண்டு டசின் சுற்றுலாப் பயணிகளைக் கவர்ந்திழுக்க முடியுமானால் அது பொருளியல் வளர்ச்சியில் ஆண்டிற்கு ஒரு இலட்சம் டொலர்கள் ஊதியப்பட்டியல்களைக் கொண்ட ஒரு புதிய தொழிற்சாலையைப் பெற்றுள்ளதற்கு ஒப்பாகும்” என்று கூறுகின்றனர்.

சுற்றுலாத்துறையானது சேவையை மையமாக வைத்து செயல்படும் தொழிற்கூடம் ஆகும். இதுவும் முழுக்க முழுக்க தொழிலாளர்களைக் கொண்டு செயல்படும் துறை ஆகும். இதில் பலதரப்பட்ட மக்கள் தங்கள் தகுதிக்கேற்ப பலவகையான வேலைவாய்ப்புக்களைப் பெறுகிறார்கள். வேலையற்ற பட்டதாரிகள் சுற்றுலாவின் பல்வேறு துறைகளில் வேலை வாய்ப்பினை பெற்றுள்ளார்கள்.

இவ்வாறு இலட்சக்கணக்கான மக்களுக்கு வேலைவாய்ப்பைக் கொடுக்கும் சுற்றுலாத்துறை வேலை வாய்ப்பை வழங்கும் அமுதசுரபியாக உள்ளது. சிறப்பாக குறிப்பிட்டால் சுற்றுலா மற்றுமோர் வேலை வாய்ப்பு நிறுவனமேயாகும். சுற்றுலாத் துறையில் முதலாளி முதல் பல வகையான தொழிலாளர் வரை எண்ணற்ற மக்கள் பணிபுரிகின்றனர்.

சுற்றுலாவினால் தொழில்களும் கைத்தொழில்களும் வளர்ச்சியடைகின்றன. உள்ளுர் கைவினைப் பொருட்கள் புத்துயிர் பெறத் துணைபுரிகிறது. பொதுவாக சுற்றுலாப் பயணிகளே அரிய கலைப் பொருட்களையும், பொம்மைகள், பனையோலைப் பைகள் போன்றவற்றை நினைவுப் பொருட்களாக வாங்கிச் செல்கின்றனர்.

எடுத்துக்காட்டாக இந்தியாவில் சுற்றுலாத் துறையினால் கைவினைப் பொருட்கள் அதிக அளவில் விற்பனையாகின்றன. தஞ்சை தலையாட்டி பொம்மைகள், தஞ்சை கலைத் தட்டுகள், கன்னியாகுமரியில் உள்ள கிளிஞ்சல் பொருட்கள், சந்தன மாலைகள், மூங்கில் கூடைகள், பனைஓலைத் தொப்பிகள் ஆகியவைகள் வெளிநாட்டுச் சுற்றுலாப் பயணிகளால் விரும்பி வாங்கப்படுகின்றன. இதனால் இத்தொழில்கள் நசித்துப் போகாமல் பாதுகாக்க முடிவதுடன் அந்தத் தொழில் செய்யும் அநேகக் குடும்பங்களின் பிழைப்பிற்கும் வழி ஏற்படுகிறது.

சுற்றுலா, நாடுகளிற்கிடையே நிலவும் பொருளாதார ஏற்றத்தாழ்வை ஓரளவு குறைக்கிறது. பெரும்பாலும் பணக்கார நாடுகளைச் சேர்ந்த பயணிகள் பொருளாதாரத் துறையில் பின் தங்கிய நாடுகளுக்குப் பயணம் செய்கிற போது அவர்களது பணம் பின்தங்கிய நாடுகளின் பொருளாதாரத்தை உயர்த்தப் பயன்படுகிறது.

சுற்றுலாவை வளர்ச்சியடையச் செய்வதன் மூலம் ஒரு நாடு பெருந்தொகையை நேரிடைவரி மூலமும் பெறுகிறது. ஒரு நாடு எந்த அளவிற்கு அயல் நாட்டுப் பயணிகளைக் கவர்ந்திழுக்கிறதோ அந்த அளவிற்கு அந்த நாடு அந்நிய செலவாணியைப் பெறுகிறது. அந்த வெளிநாட்டுப் பயணிகள் எத்தனை நாள் தங்குகின்றனரோ, எவ்வளவு பொருட்கள் வாங்குகின்றனரோ அந்த அளவிற்கு தேசிய பொருளாதாரத்தை உயர்த்த முடியும். இதனால் உலக நாடுகளுக்கிடையே காணப்படும் பொருளாதார ஏற்றத்தாழ்வு ஓரளவு குறைகிறது.

ஒரு நாடு ஒரு குறிப்பிட்ட கால அளவிற் பிற  நாடுகளுக்கு ஏற்றுமதி செய்யும் பொருட்களின் மொத்த மதிப்பும், பிற நாடுகளிலிருந்து இறக்குமதி செய்யம் பொருட்களின் மொத்த மதிப்பும் சம அளவில் இருந்தால் அதனை நாம் பன்னாட்டு வாணிகச் சமநிலை என்கிறோம். அதே சமயம் ஏற்றுமதிப் பொருட்களின் மொத்த மதிப்பு இறக்குமதிப் பொருட்களின் மதிப்பைக் காட்டிலும் அதிகமாக இருந்தால் அதனை நாம் சாதகமான வாணிகச் சமநிலை என்கிறோம்.

அதற்கு மாறாக ஏற்றுமதிப் பொருட்களின் மதிப்பைக் காட்டிலும் இறக்குமதிப் பொருட்களின் மொத்த மதிப்பு கூடுதலாக இருப்பின் அதனை நாம் பாதகமான வாணிகச் சமநிலை என்கிறோம். பொதுவாக வளர்ச்சியடைந்த நாடுகள் சாதகமான வாணிகச் சமநிலையையும் வளர்ந்துவரும் நாடுகள் பாதகமான வாணிகச் சமநிலையையும் கொண்டுள்ளன. பாதகமான வாணிகச் சமநிலையை விரைவில் சீர்செய்யாவிடில் நாட்டின் பொருளாதார நிலை பாதிக்கப்படும். இதற்கு மிகவும் கைகொடுப்பது கண்ணுக்கு புலனாகாத ஏற்றுமதிகள் ஆகும். கண்ணுக்குப் புலனாகாத ஏற்றுமதிகளில் சுற்றுலா முக்கியமான இடம் வகிக்கிறது.

சுற்றுலா கலை மற்றும் கிராமியக் கலைகளைப் பேணிக் காப்பதற்கு உதவுகிறது. சுற்றுலாத் துறையானது நம் நாட்டின் பண்பாடு, கலாசாரம், கலைகள், கிராமியக் கலைகள் ஆகியவற்றைப் பேணிக்காக்கும் வகையில் கண்காட்சிகள், திருவிழாக்கள் போன்றவைகளை நாடு முழுவதும் நடாத்திவருகிறது. இது போன்ற கலைக்கூடங்களில் பண்பாட்டிற்கே உரித்தான நடனக்கலைகள், நாட்டியக்கலைகள், கிராமியக் கலைகள் இடம் பெறுகின்றன. இதனால் சுற்றுலாப் பயணிகள் பெரிதும் மகிழ்ச்சியடைகின்றனர்.

பொதுவாக சுற்றுலாப் பயணிகள் ஒரு நாட்டின் நாகரிகம், பண்பாடு, கலை ஆகியவற்றை வெளிப்படுத்தும் பழங்காலச் சின்னங்களைப் பார்க்க வேண்டும் என்பதிலே ஆவல் கொள்ளுகின்றனர். நினைவுச்சின்னங்களைப் பார்க்கும் போது அதனை உற்றுநோக்கி அதனோடு கலந்துவிடுகிறார்கள். இதில் அவர்களிற்கு நிம்மதியும் திருப்தியும் புதிய உற்சாகமும் ஏற்பட்டு நல்ல அனுபவங்களைப் பெற்றுத் திரும்பிச் செல்கின்றனர். எனவே ஒவ்வொரு அரசும் தங்கள் நாட்டிலுள்ள பழங்காலக் கலை மற்றும் நினைவுச் சின்னங்களைப் பாதுகாக்க வேண்டியது அத்தியாவசியமான ஒன்றாகக் காணப்படுகிறது. இவ்வாறு சுற்றுலாவினால் வரலாற்று முக்கியத்துவம் வாய்ந்த இடங்கள் பேணிப் பாதுகாக்கப்படுகின்றன.

சுற்றுலாப் பயணிகள் நாகரிகம் பண்பாடு ஆகியவற்றைப் பிற மக்களிடம் பரப்புகிறார்கள். இதனால் இரண்டு மாறுபட்ட பண்பாடு கொண்டவர்கள் ஒன்று சேர்கிறார்கள். மற்றவர்களின் நாகரிகம், பண்பாடு, பழக்கவழக்கங்கள் ஆகியவற்றை அறிய மனிதன் முற்பட்டதனால்தான் சுற்றுலாவே தோன்றியது.

சுற்றுலாவினால் ஒரு நாட்டு நாகரிகம் இன்னொரு நாட்டில் பரவ வாய்ப்புள்ளது. அதேநேரம் அந்த நாட்டின் பழமை, பண்பாடு, நாகரிகம் போன்றவற்றை நிலை நிறுத்திக்கொள்ளவும் வழிவகை செய்கிறது.

சுற்றுலாவினால் தனிமனித அறிவு பெருகிறது. பிற நாடுகளுக்கும், தனது நாட்டின் பிற பகுதிகளுக்கும் செல்வதால் சுற்றுலாப் பயணியின் பொது அறிவு வளர்ச்சியடைகிறது.

தனிப்பட்ட முறையாக நேரடியாகப் பார்த்து, கேட்டு தெரிந்து கொள்ளுவதால் அறிவு விருத்தியடைகிறது. இவ்வாறு சுற்றுலா மனிதர்களின் அறிவை விருத்தி செய்து கொள்வதற்கு பெரிதும் உதவுகிறது.

சுற்றுலா மனிதனுக்கு மகிழ்ச்சியையும் புத்துணர்ச்சியையும் அளிக்கிறது. மனிதரின் மனதுக்கு மன மகிழ்ச்சி தரும் சுற்றுலா மனிதனின் உடல் நலத்தையும் பேணுகிறது. இதனால் சமுதாயம் நலன் பெறுகிறது. சமுதாயத்தில் ஏற்படும் பல தீய விளைவுகள் இதனால் தடுக்கப்படுகிறன.

சுற்றுலாவினால் விலங்குகள் மற்றும் தாவர வகைகள் பேணிப் பாதுகாக்கப்படுகின்றன. வெளிநாட்டுப் பயணிகள் பல்வேறு காரணங்களிற்காக நமது நாட்டிற்கு வருகை புரிந்தாலும் இயற்கை வளங்களைக் கண்டு இரசிப்பதிலும், பல அரிய தாவர இனங்களையும் விலங்குகளையும் கண்டு உற்சாகம் அடைகின்றனர். எனவே பறவை சரணாலயங்கள், வனவிலங்கு சரணாலயங்களை முறைப்படி பாதுகாப்பதிலும், இயற்கை எழில்களைப் பேணிப் பாதுகாப்பதிலும் கவனம் செலுத்தப்படுகிறது.

சுற்றுலாவினால் மனித நேயம், தேசிய ஒருமைப்பாடு, நல்லெண்ணம், உலக ஒற்றுமை ஆகியன மலர்ந்தாலும் சுற்றுலாவினால் தீமைகளும் உண்டாகின்றன. சுற்றுலாப் பயணிகள் சுற்றுலா மையங்களைத் தரிசிக்கும் போது அப்பிரதேசங்களின் வரலாற்று அம்சங்களை சிதைப்பதனால் எதிர்காலத்தில் அப்பிரதேசங்கள் பாதிப்படைய சந்தர்ப்பம் ஏற்படுகின்றது.

சுற்றுலா மையங்களில் மிதமிஞ்சிய சனநெருக்கடி, அவர்களை ஏற்று வழியனுப்பக்கூடிய வசதி வாய்ப்புகள் போதாமையால் சுற்றுலாத்துறையில் ஈடுபட்டவர்களுக்கும், சுற்றுலா மையப் பிரதேசம் அமைந்துள்ள கிராம அல்லது அப்பிரதேச மக்களுக்கும் இடையில் முரண்பாடுகள் ஏற்படுகின்றன.

அத்துடன் அளவிற்கு அதிகமான பயணிகள் வருகையினாலும் வாகனங்களில் ஏற்படும் மாசுக்களால் (புகை, இரைச்சல், அதிக ஒலி) சுற்றுப்புறச் சூழல் மாசடைகின்றது. சுற்றுலா மேற்கொள்ளும் பயணிகள் வரலாற்றுச் சின்னங்களைத் தொட்டும், சிலர் ஓவியங்களைத் உரசிப் பார்ப்பதாலும், தமது பெயர்களைப் பொறிப்பதாலும் கலைப்படைப்புக்கள் பாதிக்கப்படுகின்றன.

சுற்றுலாப் பயணிகளின் பழக்கவழக்கங்கள் உள்நாட்டு கலாசார, பண்பாட்டு விழுமியங்களைப் பாதிக்கின்றது. குறிப்பாக உணவுப் பழக்கவழக்கங்கள் உள்நாட்டு உணவுகளை விடுத்து மக்கள் வெளிநாட்டுப் பொதிசெய்யப்பட்ட உணவுகளையும், திடீர் உணவுகளையும் உண்பதற்குப் பழக்கப்பட்டுவிட்டார்கள்.

இதனால் நீண்டகாலப் போக்கில் மனிதன் பல்வேறுபட்ட நோய்களுக்கும், துன்பங்களுக்கும் உள்ளாகின்றான். இதனை விட போதைவஸ்துப் பாவனை, விபச்சாரம், ஓரினச் சேர்க்கை, சிறுவர் துஷ்பிரயோகம் போன்ற சமூகத்தினால் விரும்பத்தகாத செயற்பாடுகளையும் உள்வாங்க வேண்டிய நிர்ப்பந்தத்தினால் பல்வேறுபட்ட பாதிப்புக்கள் ஏற்படுகின்றன.

சுற்றுலாத்துறைக்கு பெயர்பெற்ற நாடுகளில் இலங்கையும் இடம்பிடித்துள்ளது. இங்கு ஆடைக் கைத்தொழிலுக்கு அடுத்த நிலையில் சுற்றுலாத்துறை காணப்படுகிறது. இலங்கையில் நிலவுகின்ற உவப்பான வானிலை நிலைமைகள் சுற்றுலாப் பயணிகளை மிகவும் கவர்ந்துள்ளது.

இயற்கை அழகுடன் கூடிய கடற்கரைகள், தொல்லியல் முக்கியத்துவம் வாய்ந்த இடங்கள், சமய வழிபாட்டுத் தலங்கள், தேசிய வனவிலங்கு சாலை, தேசியப் பூங்காக்கள் போன்ற சுற்றுலா பகுதிகள் இலங்கையில் பிரபல்யம் பெற்றுள்ளன. இந்நாட்டுக்கே உரித்தான கைப்பணிப் பொருட்கள், ஆயுள்வேத மருந்துகள், சமையற் கலைகள் சம்பிரதாய மரபுகள் போன்றனவும் சுற்றுலாப் பயணிகளை கவர்ந்துள்ள விடயங்களாகும்.

உவப்பான காலநிலையைக் கொண்ட நுவரெலியாவிற்கு ஏப்ரல் மாதத்திலும், சமயத்துடனும், பொழுதுபோக்குடனும் தொடர்புடைய சிவனொளிபாத மலைக்கு மார்ச் மாதம் முதல் ஜூலை மாதம் வரையிலும், மே மற்றும் ஜூன் மாதங்களில் அநுராதபுரத்திற்கும் அதிகளவான சுற்றுலாப் பயணிகள் பயணிக்கின்றனர். தென்னிலங்கையில் வாழ்பவர்கள் வட இலங்கைக்கான சுற்றுலாவை அதிகளவில் விரும்புகின்றனர்.

உலக சுற்றுலா நிறுவனத்தினால் உலகில் சுற்றுலாவை மேற்கொள்ளலாம் என அடையாளப்படுத்தப்பட்ட 302 பாரம்பரிய அமைவிடங்களில் ஆறு (06) அமைவிடங்கள் இலங்கையில் அடையாளப்படுத்தப்பட்டுள்ளன. இலங்கையின் சுற்றுலாத்துறையை ஊக்குவிப்பதற்கு 1937ஆம் ஆண்டு “சுற்றுலாப் பணியகம்” என்ற அமைப்பு உருவாக்கப்பட்டது. அதன் பின் 1966ஆம் ஆண்டு “இலங்கை சுற்றுலா சபை” என்ற அமைப்பு உருவாக்கப்பட்டது.

1973ஆம் ஆண்டு முதலாவது ஐந்து நட்சத்திர ஹோட்டல் நிறுவப்பட்டது. இவை யாவும் சுற்றுலாத்துறையின் வளர்ச்சிக்கான மைல் கற்களாகும். 1948ஆம் ஆண்டு ஏறத்தாழ 21,000 சுற்றுலாப் பயணிகள் வருகை தந்துள்ளனர். இலங்கையில் 2019ஆம் ஆண்டு மார்ச் மாதம் 2 இலட்சத்து 44 ஆயிரத்து 328 சுற்றுலாப் பயணிகள் வருகை தந்திருந்ததுடன், 2020ஆம் ஆண்டு மார்ச் மாதம் 71 ஆயிரத்து 370 சுற்றுலா பயணிகள் மாத்திரமே வருகை தந்திருந்தனர்.

2019ஆம் ஆண்டு ஏப்ரல் மாதம் 166,975 சுற்றுலாப் பயணிகள் நாட்டிற்கு வருகை தந்திருந்த நிலையில் 2020ஆம் ஆண்டு ஏப்ரல் மாதம் ஒரு சுற்றுலாப் பயணி கூட நாட்டிற்கு வருகை தரவில்லை என இலங்கை சுற்றுலாத்துறை அபிவிருத்தி அதிகார சபை தெரிவிக்கின்றது.

2019ஆம் ஆண்டு முழுகையாக இலங்கைக்கு வந்த சுற்றுலாப் பயணிகளின் எண்ணிக்கை 1,913,702 பேர் ஆக காணப்பட இது 2020ஆம் ஆண்டு முழுமையாக 507,704 பேராகவே காணப்பட்டது.

2020ஆம் ஆண்டு மார்கழி மாதம் மட்டும் இலங்கைக்கு வருகை தந்த சுற்றுலாப் பயணிகளின் எண்ணிக்கை வெறும் 393 பேரே ஆகும். இலங்கைக்கு 2020ஆம் ஆண்டு ஏப்ரல், மே, ஜூன், ஜூலை, ஆகஸ்ட், செப்டெம்பர், ஒக்டொபர், நவம்பவர் ஆகிய எட்டு மாதங்களில் கொவிட்-19 தொற்றுக் காரணமாக ஒரு சுற்றுலாப் பயணி கூட வருகை தரவில்லை. இலங்கைக்கு அன்னிய செலவாணியை பெற்றுத் தரும் பிரதான துறையாக சுற்றுலாத்துறை விளங்குகிறது.

நேரடியாகவும், மறைமுகமாகவும் பல்வேறு வகையான வேலை வாய்ப்புக்களை சுற்றுலாத்துறை வழங்குகின்றது. 1998ஆம் ஆண்டு 14,816 மில்லியன் ரூபாவினை அன்னியச் செலவாணியாகப் பெற்றுள்ளது. இலங்கை வரலாற்றில் சுற்றுலாத்துறை மூலம் அதிக அளவிலான வருமானம் கிடைத்த ஆண்டாக 2018ஆம் ஆண்டு பதிவாகியுள்ளது.

2018ஆம் ஆண்டில் 2,333,796 சுற்றுலாப் பயணிகள் இலங்கைக்கு வருகை தந்ததுடன் அவர்களின் ஊடாக அந்த ஆண்டு 4,380.6 மில்லியன் அமெரிக்க டொலர் வருமானம் கிடைத்திருந்தது. அதேவேளை 2019ஆம் ஆண்டு, சுற்றுலாத்துறை மூலம் இலங்கைக்கு 3,606.9 மில்லியன் அமெரிக்கா டொலரும் 2020ஆம் ஆண்டு 682 மில்லியன் அமெரிக்க டொலரும் வருமானமாகக் கிடைத்துள்ளது.

வளர்ச்சிப் பாதையை நோக்கி நகர்ந்த இலங்கையின் சுற்றுலாத்துறை மீண்டும் பாரிய பின்னடைவை நோக்கி நகர்ந்துள்ளமை, இலங்கை சுற்றுலாத்துறை அபிவிருத்தி அதிகார சபையின் தரவுகளின் மூலம் காணக்கூடியதாக உள்ளது.

1971ஆம் ஆண்டு ஏப்ரல் மாதம் இலங்கையில் இளைஞர் கிளர்ச்சி காரணமாக இத்தொழிற்றுறையில் பாரிய பின்னடைவு ஏற்பட்டது. அதனைத் தொடர்ந்து 1983ஆம் ஆண்டு ஜுலை மாதத்தில் ஏற்பட்ட இனப் பிரச்சினை காரணமாகவும் 1996இல் ஏற்பட்ட மத்திய வங்கி மீதான குண்டுத் தாக்குதல், மற்றும் சுற்றுலா மையங்களில் காணப்பட்ட பதற்ற நிலைமை, 30 வருடகாலமாக நிகழ்ந்த உள்நாட்டு யுத்தம், 2019ஆம் ஆண்டு ஏப்ரல் மாதம் 21ஆம் திகதி நடந்தப்பட்ட ஈஸ்டர் தாக்குதல்கள, உலகில் 2019ஆம் ஆண்டு அடையாளம் காணப்பட்ட கொரோனா வைரஸின் தாக்கம் இலங்கையிலும் 2020 மார்ச் மாதத்திற்குப் பின்பு மோசமான நிலைமை போன்றன காரணமாகவும் சுற்றுலாத் தொழில் பெரிதும் பாதிக்கப்பட்டுள்ளமை குறிப்பிடத்தக்க விடயமாகும்.

எனினும் 2021ஆம் ஆண்டு 195,000க்கும் குறைவான சுற்றுலாப் பயணிகளே வருகை தந்துள்ளார்கள் என இலங்கையின் சுற்றுலா அபிவிருத்தி அதிகாரசபை தெரிவித்துள்ளது.

2022ஆம் ஆண்டு முழுமையாக (ஜனவரி தொடக்கம் டிசெம்பர் வரை) உலகின் 187 நாடுகளில் இருந்து 719,978 சுற்றுலாப் பயணிகள் இலங்கைக்கு வருகை தந்துள்ளார்கள். 2022ஆம் ஆண்டு முழுவதும் ஏறக்குறைய 759,000 சுற்றுலாப் பயணிகளும், 2023இல் 1.49 மில்லியன் சுற்றுலாப் பயணிகளும், 2024இல் 2.05 மில்லியன் சுற்றுலாப் பயணிகளும் இலங்கைக்கு வருகை தந்துள்ளார்கள்.

01.01.2025 தொடக்கம் 21.09.2025 வரையான காலப்பகுதியில் இலங்கைக்கு வருகை தந்த சுற்றுலாப் பயணிகளின் மொத்த எண்ணிக்கை 1,678,349 பேர் ஆகும். இந்த வருடம் மூன்று மில்லியன் சுற்றுலாப் பயணிகள் இலங்கைக்கு வருவார்கள் என மதிப்பிடப்பட்டுள்ளது.

01.01.2025 தொடக்கம் 01.09.2025 வரையான காலப் பகுதியில் சுற்றுலாத்துறையால் இலங்கைக்குக் கிடைத்த வருமானமாக 2.29 பில்லியன் டொலர் கிடைத்துள்ளது.

சுற்றுலா மனித வாழ்வுடன் இணைந்து, பிணைந்து சாதி, இன, மத, நிற வேறுபாடுகளுக்கு அப்பாற்பட்டு மனிதநேயத்தையும், உலக மக்களிடையே நல்லெண்ணங்களையும் வளர்க்கிறது.

ஒரு நாட்டின் அந்நியச் செலாவணியைப் பெருக்கி, பொருளாதார முன்னேற்றத்திற்கு வழி ஏற்படுத்துகிறது. இது இன்று வளர்ந்து வரும் ஒரு முக்கியமான தொழிலாகும். சுற்றுலாத்துறையை மேம்படுத்துவதன் மூலம் நாட்டின் பொருளாதாரம் வளர்ச்சியடைவதோடு அபிவிருத்தியிலும் முன்னேற்றமடையலாம்.