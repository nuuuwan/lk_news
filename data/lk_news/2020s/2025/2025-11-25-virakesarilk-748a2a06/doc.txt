ஆரோக்கியமான வாழ்க்கைக்கு உடற்பயிற்சி அவசியம் - கலாநிதி ஜயன்த தசநாயக்க

ஆரோக்கியமான வாழ்க்கைக்கு உடற்பயிற்சி அவசியம் எனவும் தினந்தோறும் உடற்பயிற்சிகளில் ஈடுபடுவதன்போலும் தொற்றா நோயாளர்களின் எண்ணிக்கையைக் குறைக்க முடியும் எனவும் விளையாட்டுத்துறை போஷாக்கு தொடர்பான விரிவுரையாளராகப் பணியாற்றிய கலாநிதி ஜயன்த தசநாயக்க தெரிவித்தார்.

இளைஞர் விவகாரங்கள் மற்றும் விளையாட்டுத்துறை அமைச்சின் துணை நிறுவனமான தேசிய விளையாட்டுத்துறை அறிவியல் நிறுவனம் ஏற்பாடு செய்த, இலங்கைப் பொதுமக்களை தொற்றாத நோய்களில் இருந்து பாதுகாத்தல் மற்றும் உடற்பயிற்சி மூலம் புனர்வாழ்வளித்தல் தொடர்பான விழிப்புணர்வுக் கருத்தரங்கு விளையாட்டுத்துறை அறிவியல் நிறுவனத்தின் கேட்போர் கூடத்தில் இன்று செவ்வாய்க்கிழமை (25) நடைபெற்றபோது உரையாற்றுகையில் கலாநிதி ஜயன்த தசநாயக்க இதனைக் கூறினார்.

தேசிய விளையாட்டுத்துறை அறிவியல் நிறுவனத்தில் பல ஆண்டுகளாக விளையாட்டுத்துறை போஷாக்கு தொடர்பான விரிவுரையாளராகப் பணியாற்றிய கலாநிதி ஜயன்த தசநாயக்க,  இந்த கருத்தரங்கில் தொடர்ந்து பேசுகையில்,

அரச சேவையில் உள்ள அதிகாரிகளும் முழுச் சமூகமும் ஆரோக்கியமான வாழ்க்கை முறையைப் பேணுவதற்கு உடற்பயிற்சியைப் பயன்படுத்த வேண்டும். இதன் மூலம் தொற்றாத நோய்களால் சமூக மற்றும் பொருளாதார ரீதியில் ஏற்பட்டுள்ள பிரச்சினையான சூழ்நிலையைத் தணிக்க முடியும் என தெரிவித்தார்.

மேலும், அன்றாட வாழ்க்கையில் வயது வித்தியாசம் இன்றி அனைவரும் தவறாமல் உடற்பயிற்சிகளில் ஈடுபடவேண்டும் எனவும், இதன் மூலம் தற்போது 80 வீதமாக ஆக உள்ள தொற்றாத நோயாளர்களின் எண்ணிக்கையை எதிர்காலத்தில் குறைக்க முடியும் எனவும் அவர் கூறினார்.

இந்த கருத்தரங்கில் தேசிய விளையாட்டுத்துறை அறிவியல் நிறுவனத்தின் பணிப்பாளர் சஜித் ஜயலால், முன்னாள் சிரேஷ்ட விரிவுரையாளர் சிசிர டி சில்வா உட்பட இளைஞர் விவகாரங்கள் மற்றும் விளையாட்டுத்துறை அமைச்சு, அமைச்சின் துணை நிறுவனங்களின் அதிகாரிகள், விளையாட்டுத்துறை பயிற்றுநர்கள் ஆகியோர் கலந்துகொண்டனர்.