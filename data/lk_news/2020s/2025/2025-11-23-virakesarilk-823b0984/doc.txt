கணக்காய்வாளர் பதவிக்கு நண்பரை நியமிக்க ஜனாதிபதி அநுர முயற்சி ; தயாசிறி ஜயசேகர குற்றச்சாட்டு

நாட்டில் ஞாயிற்றுக்கிழமை (23) முதல் தலைமை கணக்காய்வாளர் நாயகம் பதவி வறிதாக்கப்படும். அரச நிர்வாக சேவையில் அனுபவமற்ற தனது பல்கலைக்கழக நண்பரை கணக்காய்வாளராக நியமிக்க ஜனாதிபதி முயற்சிக்கிறார். இந்த முறையற்ற செயற்பாட்டை ஜனாதிபதி தவிர்த்துக் கொள்ள வேண்டு மென ஐக்கிய மக்கள் சக்தியின் குருநாகல் மாவட்ட பாராளுமன்ற உறுப்பினர் தயாசிறி ஜயசேகர தெரிவித்தார்.

பாராளுமன்றத்தில்  சனிக்கிழமை (22)  நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  சுகாதார மற்றும் வெகுஜன ஊடக  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார். அங்கு அவர் மேலும்  உரையாற்றியதாவது,

தேசிய கணக்காய்வாளர் திணைக்களத்தை பலப்படுத்த வேண்டும் என்று ஜனாதிபதி குறிப்பிடுகிறார்.  ஆனால் திணைக்களத்தை பலவீனப்படுத்தும் செயற்பாடுகள் மாத்திரமே தற்போது முன்னெடுக்கப்படுகின்றன. தலைமை கணக்காய்வாளர் நாயகம் 2025.04.08 ஆம் திகதி சேவையில் இருந்து ஓய்வுப் பெற்றார்.

அதன்பின்னர் கணக்காய்வாளர் தலைமை நாயகமாக 14 நாட்களை வரையறுத்து தற்காலிகமாக ஒருவர் நியமிக்கப்பட்டார். அதன் பின்னர்  இவரது சேவை காலம் மேலும் 30 நாட்களுக்கு நீட்டிக்கப்பட்டது. இவ்வாறான பின்னணியில் ஜனாதிபதி அநுரகுமார திசாநாயக்க   தனது பல்கலைக்கழக நண்பரான ஜே.டி சந்தன என்பதை  தலைமை கணக்காய்வாளராக நியமிக்க அரசியலமைப்பு பேரவைக்கு பரிந்துரைத்துள்ளார்.

இந்த நபர் அரச சேவையில் ஒரு நாள் கூட பதவி வகிக்கவில்லை. இருப்பினும் இந்த பரிந்துரைக்கு அரசியலமைப்பு பேரவை அனுமதி வழங்கவில்லை. அரசியலமைப்பு பேரவை கூடியது இதன்போது தலைமை கண்காய்வாளர் பதவியின் தற்காலிக நியமனத்தை நீட்டிக்க அவதானம் செலுத்தப்பட்டுள்ளது.03 மாத பதவி நீட்டிப்புக்கு முன்வைக்கப்பட்ட பரிந்துரைக்கு அனுமதி மறுக்கப்பட்டுள்ளது.

அரசியலமைப்பு பேரவையின் சிவில் உறுப்பினர்கள் மூவர் எதிர்வரும் ஜனவரி மாதத்துடன் சேவையில் இருந்து விலகவுள்ளார்கள். கணக்காய்வாளர் நியமனத்தை எதிர்வரும் ஜனவரி மாதம் வரை இழுபறி நிலைக்குள்ளாக்க அரசாங்கம் முயற்சிக்கிறது. ஜனாதிபதி இது முறையற்ற செயற்பாடு .இதனை தவிர்த்துக் கொள்ளுங்கள் என்றார்.