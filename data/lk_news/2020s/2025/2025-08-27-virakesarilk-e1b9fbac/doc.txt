பொலன்னறுவை பெரும்போக பாதிப்பு : 3422 விவசாயிகளுக்கு 82 மில்லியன் ரூபாய் நட்டஈடு

பொலன்னறுவை மாவட்டத்தில் 2024/2025 ஆம் ஆண்டு பெரும்போக விவசாயத்தில் பாதிக்கப்பட்ட 6150 ஏக்கர்  விளைநிலங்களுக்குரிய 3422 விவசாயிகளுக்கு 82 மில்லியன் ரூபாய் நட்டஈடு வழங்கப்பட்டுள்ளது. இரண்டாம் கட்டமாக 365 விவசாயிகளுக்கு நட்டஈடு வழங்கப்படவுள்ளது என கமத்தொழில் மற்றும் கமநலக் காப்புறுதி சபை அறிவித்துள்ளது.

2024 /2025 ஆம் ஆண்டு பெரும்போக விவசாயத்தில் பொலன்னறுவை மாவட்ட விவசாயிகளால் பயிரிடப்பட்ட சோளம்,சோயா மற்றும் நெல் ஆகிய பயிர்கள் வறட்சி, வெள்ளப்பெருக்கு மற்றும் காட்டு யானைகளின் தாக்குதலால் அழிவடைந்தன.

பல்வேறு காரணிகளால் பாதிக்கப்பட்ட பயிர்ச்செய்கையாளர்களுக்கு நட்டஈடு வழங்குமாறு விவசாயத்துறை அமைச்சர் லால் காந்த கமநல காப்புறுதிச் சபைக்கு ஆலோசனை வழங்கியுள்ளார்.

இதற்கமைய பாதிக்கப்பட்டுள்ள பெரும்பாலான விவசாயிகளுக்கு நட்டஈடு வழங்கப்பட்டுள்ள நிலையில், ஏனைய தரப்பினருக்கு  நட்டஈடு வழங்கல் இன்று வியாழக்கிழமை பிற்பகல் 2 மணிக்கு விவசாயத்துறை அமைச்சரின் தலைமையில் பொலன்னறுவை மாவட்ட செயலக காரியாலயத்தில் நடைபெறவுள்ளது.365 விவசாயிகளுக்கு காசோலை ஊடாக 12 மில்லியன் வரையான நிதி நட்டஈடாக வழங்கப்படவுள்ளது.

பொலன்னறுவை மாவட்டத்தில் 2024/2025 ஆம் ஆண்டு பெரும்போக விவசாயத்தில் பாதிக்கப்பட்ட 6150 ஏக்கர்  விளைநிலங்களுக்குரிய 3422 விவசாயிகளுக்கு 82 மில்லியன் ரூபாய் நட்டஈடு வழங்கப்பட்டுள்ளது.