"முழு நாடுமே ஒன்றாக" தேசிய வேலைத்திட்டம் : போதைப்பொருள் தடுப்பு நடவடிக்கையில்1,087 பேர் கைது!

நாடு முழுவதும் போதைப்பொருளை தடுக்கும் “முழு நாடுமே ஒன்றாக” தேசிய வேலைத்திட்டத்தின் கீழ், பொலிஸ்மா அதிபரின் அறிவுறுத்தலுக்கமைய, இலங்கை பொலிஸாரினால் மேற்கொள்ளப்பட்டுவரும் தொடர்ச்சியான, போதைப்பொருள் தடுப்பு நடவடிக்கைகளின் போது பலர் கைது செய்யப்பட்டுள்ளதுடன், அவர்களிடமிருந்து போதைப்பொருட்களும் கைப்பற்றப்பட்டுள்ளதாக பொலிஸ் ஊடகப்பிரிவு தெரிவித்துள்ளது.

அதன்படி, நேற்று புதன்கிழமை (19) முன்னெடுக்கப்பட்ட சோதனை நடவடிக்கைகளுக்கமைய, 404 கிராம் ஹெரோயின், 872 கிராம் ஐஸ், 04 கிலோகிராம் 127 கிராம் கஞ்சா, 11,350 கஞ்சா செடிகள், 12 கிலோகிராம் 15 கிராம் குஷ் ரக போதைப்பொருள், 909 கிராம் ஹஷீஷ் ரக போதைப்பொருள், 9,635 போதை மாத்திரைகள் மற்றும் 05 கிலோகிராம் 754 கிராம் மாவா போதைப்பொருள் என்பன கைப்பற்றப்பட்டுள்ளன.

அதேநேரம், குறித்த போதைப்பொருட்களுடன் தொடர்புடைய 1,065 சந்தேகநபர்கள் கைது செய்யப்பட்டுள்ளனர். மேலும், தடுப்புக்காவல் உத்தரவு பெற்ற 28 பேர் கைது செய்யப்பட்டுள்ளனர்.

அதேநேரம், 1,087 சோதனைகள் நடத்தப்பட்டுள்ளதுடன், 34 பேர் மறுவாழ்வு நிலையங்களுக்கு அனுப்பிவைக்க பரிந்துரைக்கப்பட்டுள்ளதாக பொலிஸ் ஊடகப்பிரிவு வெளியிட்டுள்ள அறிக்கையில் தெரிவிக்கப்பட்டுள்ளது.

இதேவேளை, “முழு நாடுமே ஒன்றாக” தேசிய வேலைத்திட்டம் தென் மாகாணத்தின் ஹம்பாந்தோட்டை மாவட்டத்தில் ஜனாதிபதி அனுரகுமார திசாநாயக்க தலைமையில் ஆரம்பிக்கப்படவுள்ளது.

இந்த நிகழ்ச்சித் திட்டம் இன்று வியாழக்கிழமை (20) பிற்பகல் தங்காலை பொது விளையாட்டு மைதானத்தில் ஆரம்பிக்கப்படவுள்ளதாக தெரிவிக்கப்படுகிறது.

நாட்டிலிருந்து போதைபொருட்களை அகற்றுவதற்கான தற்போதைய அரசாங்கத்தின் “முழு நாடுமே ஒன்றாக” தேசிய வேலைத்திட்டத்தின் இரண்டாம் கட்டமாக இந்த நிகழ்ச்சித் திட்டம் ஆரம்பிக்கப்படுவதாக பொது பாதுகாப்பு அமைச்சர் ஆனந்த விஜேபால தெரிவித்துள்ளார்.