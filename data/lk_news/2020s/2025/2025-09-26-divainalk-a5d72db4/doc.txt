වැලිගමින් ඇල්ලූ මිදිගම රුවන්ගේ ටී56 අවි දකුණේ ඝාතන රැසකට යොදා ගෙන – පොලිසිය

වැලිගම දොළොස්ගොඩවත්ත ඉබ්බාවල ප්‍රදේශයේ සඟවා තිබියදී අත්අඩංගුවට ගත් මිදිගම රුවන් නමැති පාතාල නායකයාට අයත් ටී 56 ගිනි ිඅවි දකුණු පළාතේ සිදුකළ මිනිස් ඝාතන රැසකට යොදාගත් ඒවා බව විමර්ශනවලින් හෙළි වී ඇත.

මෙම ටී 56 ගිනි අවි 4 ඇතැම් අවස්ථාවලදී මිනිස් ඝාතන සඳහා කුලී පදනම මත පාතාල කල්ලිවලට මුදලට ලබාදී ඇති බව ද අනාවරණය වී තිබේ.

මිදිගම රුවන්ගෙන් ප්‍රශ්න කිරීමේදී හෙළි වූ තොරතුරු මත සොයාගත් ආයුධ අතර ටී 56 තුවක්කු 04ක්, එම අවිවලට යොදන ජීව උණ්ඩ 27ක්, ටී 56 පතරොම් ගැබ් එකක්, හෙරොයින් සහ මත්ද්‍රව්‍ය වලින් උපයාගත් රුපියල් අටලක්ෂ තිස්දහසක්ද තිබී ඇත.

මෙම ආයුධ සමග සැකකාර යුවළක්ද අත්අඩංගුවට ගත් අතර ඔවුහු වැලිගම ඉබ්බාවල ප්‍රදේශයේ පදිංචිකරුවෝ වෙති.

මෙහිදී සොයාගත් ටී 56 ගිනි අවි 4 යුද හමුදාවෙන් හෝ උතුරු නැඟෙනහිර යුද්ධය පැවති සමයේ එල්.ටී.ටී.ඊ. සංවිධානයෙන් ලබාගත් ඒවා බවට සැක පහල කරයි. මෙම ආයුධවල රහස්‍ය අංක සියල්ල මකාදමා ඇති බැවින් ඒවා හඳුනා ගැනීම පහසු නොවන බව පොලිසිය පවසයි.

හරක්කටා නමැති පාතාල නායකයාගේ කල්ලියේ ප්‍රබලයක වූ මිදිගම රුවන් ප්‍රධාන පෙළේ මත්ද්‍රව්‍ය ජාවාරම්කරුවෙකි. විදේශ රටකදි අත්අඩංගුවට ගත් මිදිගම රුවන් මෙරටට ගෙන ආවේ මීට වසරකට පමණ පෙරය.

පොලිස් විශේෂ කාර්ය බළකායේ අණදෙන නිලධාරි නියෝජ්‍ය පොලිස්පති සමන් සිල්වා මහතාගේ මෙහෙයවීමෙන් විමර්ශන පැවැත්වෙයි.