සිහින සරුංගල් දරුවන් වෙනුවෙන්මයි – සම අධ්‍යක්ෂ – තාරක අධිකාරි

ලෝක ළමා දිනය පාදක කරගෙන අද (26දා) සිට තිරගත කිරීම ආරම්භ කළ සිහින සරුංගල් සිනමා නිර්මාණය ගැන එහි සම අධ්‍යක්ෂක තාරක අධිකාරි සිනමා කලා වෙත පැවැසුවේ මෙවැන්නකි.

‘කාලයත් එක්ක එකතු කරගත්තු දැනුමත් එක්ක මම අධ්‍යක්ෂවරයාගේ භූමිකාවට සුදුසුයි කියලත් මට හිතුණා. පළමු වතාවටම මට චිත්‍රපටයක් තමයි අධ්‍යක්ෂණය කරන්න ලැබුණේ. ඉතින් උපුල් වීරසිංහත් සමග එකතුවෙලා සිහින සරුංගල් අධ්‍යක්ෂණය කළා.’

චිත්‍රපටය රූපගත කරන කාලයේ තිබුණේ වෙනම අත්දැකීමක්. මගේ සහ උපුල්ගේ පළමු අධ්‍යක්ෂණය. චිත්‍රපටක් කරන්නේ පළමු වතාවට. මේක ළමා චිත්‍රපටයක්. එතකොට ළමා චිත්‍රපටයක් කොහොමද කරන්නේ? ගොඩක් ප්‍රශ්න තිබුණා. නමුත් සැලසුම් සහගතව සියල්ල සිදුකරගත්තා. දැන් තියෙන්නේ වෙනම අත්දැකීමක්. චිත්‍රපටය තිරගත කිරීම සහ ප්‍රචාරණය සිදුකරන්නේ කොහොමද කියන කාරණාව. චිත්‍රපටයක් රූගත කරනවාට වඩා අමාරුයි තිරගත කිරීම එහෙමත් නැතිනම් දුවන්න දාන එක.

මම මුලින්ම රඟපෑවේ සතිස්චන්ද්‍ර එදිරිසිංහ මහත්මයාගේ බෝපත් සාක්කි කියන ටෙලිනාට්‍යයේ. ඒකේ ලොකු චරිතයක් නෙමෙයි බොහොම ඈතින් සිටින චරිතයක් තමයි රඟපෑවේ. මම අධ්‍යක්ෂණය කළ සිහින සරුංගල් චිත්‍රපටයේ සතිස්චන්ද්‍ර එදිරිසිංහ රඟපානවා. එයාගේ ටෙලි නාට්‍යයක පොඩි කෑල්ලක් රඟපාන්න ආපු මම අද චිත්‍රපටයක් අධ්‍යක්ෂණය කරනවා.

සිහින සරුංගල් නිර්මාණය කරන කොට බාධක ගොඩක් ආවා. තිරගත කරන්න ගන්න කොටම බාධක ගොඩක් ආවා. හැමෝම කියන්නේ ළමා නිර්මාණ කරන්නේ නැහැ. ළමයින්ට නිර්මාණ නැහැ කියලා. ළමයින්ට නිර්මාණයක් කළාට පස්සේ ඒක එළියට දාගන්න පුදුම අපහසුතාවයක් තියෙන්නේ. ළමයින් සම්බන්ධ සියලු ආයතන ඒකට සහයෝගය දරුවන් වෙනුවෙන් කරපු මේ නිර්මාණය ජනගත කරන්නේ පුදුම අමාරුවෙන්. ඒක හරිම අපහසු කාරණාවක්. සාමාන්‍ය චිත්‍රපටයකට වඩා දරුවන් වෙනුවෙන් කරපු චිත්‍රපටයක් එළියට දාගන්න බොහොම අමාරුයි. හැබැයි කතාවට කියන්නේ ලංකාවේ ළමයින්ට නිර්මාණ කෙරෙන්නේ නැහැ කියලා. කරන ඒවා ටිකවත් අදාළ ආයතන එළියට දාගන්න සහයෝගය ලබාදෙන්නේ නැහැ.