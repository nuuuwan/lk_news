ஸ்ரீலங்கன் ஏர்லைன்ஸ் ரியாத் ஒத்துழைப்புடன் சவூதி முன்னணி சுற்றுலா முகவர்கள் குழு இலங்கையில் சற்றுப்பயணம்!

இலங்கையின் சுற்றுலாத்துறையை ஊக்குவிக்கும் வகையில் சவூதி அரேபியாவின் ரியாத் நகரில் உள்ள ஸ்ரீலங்கன் ஏர்லைன்ஸ் ரியாத், அங்குள்ள முன்னணி சுற்றுலா முகவர்களிலிருந்து தேர்ந்தெடுக்கப்பட்ட குழுவினர் இலங்கையில் சுற்றுப்பயணம் மேற்கொள்ள ஏற்பாடு செய்துள்ளது.

ஸ்ரீலங்கன் ஏர்லைன்ஸ் ரியாத்தின் ஒழுங்கமைப்பில்  இக்குழுவினர் நேற்று (23) இலங்கைக்கு வருகை தந்திருந்தனர்.

அந்நாட்டின் முன்னணி சுற்றுலா நிறுவனங்களைச் சேர்ந்த ஒன்பது பிரதிநிதிகளைக் கொண்ட இக்குழு, இலங்கைத் தீவின் விருந்தோம்பலை அனுபவிக்கும் வகையில், “அஹ்லான் வா சஹ்லான்” என்ற கருப்பொருளின் கீழ் இந்த சுற்றுப்பயண நிகழ்ச்சி ஏற்பாடு செய்யப்பட்டது.

இந்நிலையில், இக்குழுவினர் நாட்டின் சிறந்த சுற்றுலாத்தளங்களை கொண்டுள்ள சிகிரியா, ஹபரன, கண்டி, நுவரெலியா, வெலிகம, கொழும்பு போன்ற இடங்களுக்குச் சென்று, நாட்டின் அடையாளங்களாக விளங்கும் பாரம்பரியம், கலாசாரம், வரலாற்றுச் சின்னங்கள், தேயிலை மலைத் தோட்டங்கள், கடற்கரைகள், பரபரப்பான நகரங்களை கண்டுகளித்தனர்.

இலங்கை சுற்றுலாத்துறை மேம்படுத்தல் பணியகம் மற்றும் நம்பகமான சுற்றுலா சேவை நிறுவனமான வாக்கர்ஸ் டூர்ஸ் ஒத்துழைப்புடன் இந்த சுற்றுப்பயணம் முன்னெடுக்கப்பட்டது.

இதனையடுத்து, கொழும்பு சினமன் லைஃப் ஹோட்டலில், இலங்கை சுற்றுலாத்துறை மேம்படுத்தல் பணியகம் மற்றும் ஸ்ரீலங்கன் ஏர்லைன்ஸின் சுற்றுலாப் பிரிவான ஸ்ரீலங்கன் ஹொலிடேஸ் இணைந்து நடத்திய நிகழ்வொன்றிலும் இக்குழுவினர் கலந்துகொண்டதோடு,  இந்த சுற்றுப்பயணம் நிறைவுபெற்றமை குறிப்பிடத்தக்கது.