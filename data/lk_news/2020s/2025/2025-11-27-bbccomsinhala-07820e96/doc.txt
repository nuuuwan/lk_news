LC විවෘත කිරීම ශීඝ්‍රයෙන් පහළට: වාහන වෙළෙඳපොළ ගැන මහ බැංකුවෙන් පුරෝකථනයක්

LC විවෘත කිරීම ශීඝ්‍රයෙන් පහළට: වාහන වෙළෙඳපොළ ගැන මහ බැංකුවෙන් පුරෝකථනයක්

දැනට මෙරට වාහන ආනයනය කිරීම අඩුවෙමින් පවතින බවත්, වාහන ඇතුළු වෙනත් ආනයන සඳහා ලබන වසර සාමාන්‍ය අවුරුද්දක් බවට පත්වනු ඇතැයි ශ්‍රී ලංකා මහ බැංකු අධිපති ආචාර්ය නන්දලාල් වීරසිංහ ප්‍රකාශ කළේ ය.

ඔහු පෙන්වා දුන්නේ, ආනයන සීමා ලිහිල් කිරීමත් සමග ඇති වූ ඉහළ ඉල්ලුමේ අඩුවීමක් මේ වන දක්නට ඇති බව ය.

2025 වසර සඳහා වන අවසන්  මූල්‍ය ප්‍රතිපත්ති සමාලෝචනය සම්බන්ධයෙන් ඊයේ ( නොවැ: 26) පැවති ප්‍රවෘත්ති සාකච්ඡාවකට එක්වෙමින් ඔහු මේ බව කියා සිටියේ ය.

"වාහන ආනයනය විවෘත කළාට පස්සේ ජූලි මාසයේ එකවර ම ණයවර ලිපි (LC) විවෘත කිරීම වැඩි වෙලා වාහන ආනයනය වැඩි වුණා. නමුත් දැන් දකිනවා, LC විවෘත කරපු දත්ත ශීඝ්‍රයෙන් පහළ වැටීගෙන එන්නේ."

ජූලි, අගොස්තු, සැප්තැම්බර් මාසවල දත්ත සමග සැසඳීමේදී නොවැම්බර් සහ දෙසැම්බර් මාසවල වාහන ආනයනයේ ශීඝ්‍රයෙන් අඩු වීමක් දක්නට ඇතැයි, මහ බැංකු අධිපතිවරයා කියා සිටියේ ය.

"වාහන ආනයන මිලත්, යම් කිසි ආකාරයකට නොවැම්බර්, දෙසැම්බර් මාසවල අඩු වේගන යනවා."

"එතකොට අපි දකිනවා ඒක වෙළෙඳපොළ සමනය වෙන්න, එක් හේතුවක් යම්කිසි ස්ථාවරයකට පත් වෙන්න.  ඉදිරියට යනකොටත් අපි දකින්නේ, Pent-up demand එකෙන් ගෙනල්ලා ඉවර යි, දැන් ස්ථාවර වෙලා, වාහන මිලත් අඩු වෙලා තියෙනවා."

"වාහන ආනයන දැන් තුලනය වෙමින් තිබෙනවා, අපි හිතුවට වඩා වැඩි වුණා වසර මුල, ජූලි, අගෝස්තු, සැප්තැම්බර්වල. අපි හිතනවා වාහන ආනනය අඩුවීමක් ඉදිරිමාස දෙක තුළ දකින්න පුළුවන්." ආචාර්ය නන්දලාල් වීරසිංහ සඳහන් කළේ ය.

"මෝටර් වාහන ආනයනය දැන් ස්ථාවර වෙමින් පවතිනවා. එය වසර ආරම්භයේදී අප සිතූ ප්‍රමාණයට වඩා ටිකක් වැඩි වුණා. ජූලි මාසයේ ඇති වූ ඉල්ලුම නිසා, LC විශාල සංඛ්‍යාවක් විවෘත කෙරුණා ජූලි, අගෝස්තු සහ සැප්තැම්බර් මාසවල" දැන් LC සංඛ්‍යාව පහත වැටෙමින් තිබෙනවා. ඉදිරි මාස කිහිපය තුළ එය පිළිබිඹු වේවි. ආනයන සඳහා ඉල්ලුම, විශේෂයෙන් මෝටර් වාහන ආනයනය පහත වැටෙනු ඇති," ඔහු වැඩිදුරටත් පැවසීය.

මාධ්‍යවේදීන් මෙහිදී වීමසා සිටියේ, ලබන වසරේ වාහන ආනයනය ගැන පුරෝකථනයක් කර තිබේ ද යන්න පිළිබඳව යි.

"ලබන අවුරුද්ද ගැන අපි පුරෝකථන කරලා නැහැ. මීළඟ සමාලෝචනයේදී අපි පුරෝකථනය කරනවා, දැනට අපි හිතන්නේ මේ තියෙන pent up demand එක අවිල්ලා ඉවරයි දැන්. දැන් මේක අඩු වේගෙන යන්නේ,  සාමාන්‍ය මට්ටමට…ලබන අවුරුද්දේ සාමාන්‍ය අවුරුද්දක් වෙයි, වාහන සහ අනෙකුත් ආනයන සඳහා. ඒක කොච්චර ද කියන පුරෝකථනය කරන්න තවමත් කල් වැඩි යි. මූල්‍ය ප්‍රතිපත්ති වැඩවලට අපිට යම්කිසි  පුරෝකථනයක් තියෙනවා. නමුත් ඒක මේ වසර අවසාන වුණා ම කොහොම ද තියෙන්නේ කියලා බැලුව ම වඩා හොඳ අදහසක් ගන්න පුළුවන්."

මුදල් ප්‍රතිපත්ති මණ්ඩලය (නොවැ: 25) පැවති සිය රැස්වීමේදී එක්දින ප්‍රතිපත්ති පොළී අනුපාතිකය 7.75%ක් ලෙස නොවෙනස් ව පවත්වා ගැනීමට ශ්‍රී ලංකා මහ බැංකුව තීරණය කර තිබේ.

වෙනස් වන දේශීය හා ගෝලීය ආර්ථික ප්‍රවණතා සහ ඉදිරි දැක්ම පිළිබඳව මනාව සලකා බැලීමෙන් අනතුරුව මුදල් ප්‍රතිපත්ති මණ්ඩලය මෙම තීරණයට එළැඹ තිබේ.

දැනට පවතින මුදල් ප්‍රතිපත්ති ස්ථාවරය, උද්ධමනය 5% ඉලක්කය කරා මෙහෙයවීමට සහය වනු ඇතැයි මුදල් ප්‍රතිපත්ති මණ්ඩලය විශ්වාස කරන බව ද ශ්‍රී ලංකා මහ බැංකුව සඳහන් කළේ ය.

ජාත්‍යන්තර මුල්‍ය අරමුදලේ විස්තීරණ ණය මුදල් පහසුකම යටතේ, පස් වන වාරිකය දෙසැම්බර් 15 වන දා අනුමත වීමෙන් පසු, ඩොලර් බිලියන මිලියන 340ක පමණ ණය වාරිකයක් ලැබීමට ඇති අතර, ආසියානු සංවර්ධන බැංකුවෙන් ඩොලර් මිලියන 370ක් ලැබීමට නියමිතව තිබේ.

"ලබන මාසයේ රජයට ලැබෙන්න තියෙනවා, ඩොලර් මිලියන 750ක් විතර. ඒක ලැබෙනවත් එක්ක දෙසැම්බර් අග වන විට සංචිත ප්‍රමාණය ආර්ථික අර්බුදයෙන් පස්සේ වැඩි ම සංචිත සහිත අවුරුද්ද ලෙස අවසන් කරන්න පුළුවන්."

"ගිය මාසයෙත් එක්ක සංසන්දනය කළාම යම්කිසි අඩුවීමක් තියෙන්න පුළුවන් මේ මාසේ. නමුත් බිලියන 6 ආසන්නයේ පවත්වාගෙන යනවා."

"නමුත් ලබන මාසේ තමා අර ඉන්ෆ්ලෝස් ඇවිල්ලා අපේ සංචිත ගොඩ නැගෙන්නේ. එතකොට අවුරුද්ද අවසාන ඉලක්කය ඉතා පහසුවෙන් අපි ළඟ කර ගන්නවා."

LTTE නායක ප්‍රභාකරන්ගේ ජීවිතයේ අවසාන පැය කිහිපය ගෙවී ගිය හැටි - විශ්ලේෂණයක් අවසන් යාවත්කාලීනවීම: 2025 සැප්තැම්බර් 17

කාලගුණයේ වෙනසක්: මිලිමීටර් 200 ඉක්මවූ වැසි සහ ක්ෂණික ගංවතුර අවදානමක් ඇති ප්‍රදේශ මොනවා ද?

ඔස්ට්‍රේලියාවේදී 'වසරේ විශිෂ්ටතම විද්‍යාඥයා' ලෙස සම්මාන ලැබූ ශ්‍රී ලාංකික මහාචාර්යවරයා බීබීසීයට කතා කරයි