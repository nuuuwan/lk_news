கொழும்பு தேசிய வைத்தியசாலையில் 3 எம். ஆர். ஐ இயந்திரங்கள் செயலிழப்பு

கொழும்பு தேசிய வைத்தியசாலையில் இயங்கிவந்த 3 எம்.ஆர். ஐ ஸ்கேன் இயந்திரங்கள் செயலிழந்துள்ளதாக கதிரியல் தொழில்நுட்பவியலாளர்கள் சங்கத் தலைவர் சானக்க தர்மவிக்ரம் தெரிவித்தார்.

வைத்தியசாலையில் ஏற்பட்டுள்ள இயந்திர செயலிழப்பு தொடர்பில் செவ்வாய்க்கிழமை (14) ஊடகங்களுக்கு மேற்கண்டவாறு தெரிவித்திருந்தார்.

கொழும்பு தேசிய வைத்தியசாலையில்  4 எம்.ஆர்.ஐ ஸ்கேன் இயந்திரங்கள் ஸ்தாபிக்கப்பட்டுள்ளன. அவற்றுள் தற்போது 3 இயந்திரங்கள்  செயலிழந்துள்ளமையால் வைத்தியசாலைக்கு வருகைத் தரும் நோயாளர்களுக்கான சிகிச்சை சேவைகளை வழங்குவதில் நெருக்கடி ஏற்பட்டுள்ளது. நாட்டில் உள்ள பிரதான வைத்தியசாலையாக கொழும்பு தேசிய வைத்தியசாலை உள்ளது.

நாட்டின் பல பகுதிகளிலிருந்தும் நாளாந்தம் பெருமளவான நோயாளர்கள் சிகிச்சைக்காக வருகைத் தருகின்றனர். நீண்டகாலமாக செயலிழந்துள்ள இயந்திரத்துக்கு பதிலாக புதிய இயந்திரத்தை கொள்வனவு செய்வதற்கு தேவையான நடவடிக்கைகள் முன்னெடுக்கப்பட்டுள்ளன. அத்தோடு ஒரு மாதத்துக்கு முன்னர் செயலிழந்த இயந்திரம் ஒப்பந்தக்காரர்கள் இல்லாமையால் இதுவரை பழுது பார்க்கப்படாமல் கிடப்பில் போடப்பட்டுள்ளது.

ஆறு மாதங்களுக்கு முன்னர் செயலிழந்த இயந்திரத்துக்கான பழுதுபார்க்கும் நடவடிக்கையில் முதற்கட்ட பணிகள் மாத்திரமே மேற்கொள்ளப்பட்டன. இந்நிலையில் தற்போது மீதமுள்ள இயந்திரத்தின் மூலம் நாளாந்தம் 25 தொடக்கம் 30 நோயாளிகளுக்கு மாத்திரமே பரிசோதனைகள் மேற்கொள்ளப்படுகின்றன. எனினும் எதிர்வரும் 6 மாத காலத்திற்கு ஸ்கேன் பரிசோதனைக்கான நோயாளர்களை உள்ளடக்கிய காத்திருப்பு பட்டியல் தயாரிக்கப்பட்டுள்ளது என்றார்.