ரேகை - இணைய தொடர் விமர்சனம்

நடிகர்கள் : பால ஹாசன், பவித்ரா ஜனனி, வினோதினி வைத்தியநாதன் மற்றும் பலர்.

அத்தியாயங்கள் : ஆறு ( ஒவ்வொன்றும் 20 முதல் 22 நிமிடங்கள் வரை)

பட மாளிகைக்கு சென்று திரைப்படங்களை ரசிக்கும் ரசிகர்களுக்கு இணையாக தற்போது தாங்கள் இருக்கும் இடத்திலேயே கைகளில் ஆறாவது விரலாக உடன் வைத்திருக்கும் இலத்திரனியல் சாதனங்கள் மூலமாக டிஜிட்டல் படைப்புகளை பார்வையிடும் டிஜிட்டல் தள ரசிகர்களின் எண்ணிக்கை கணிசமாக உயர்ந்து வருகிறது. இதனால் முன்னணி டிஜிட்டல் தளங்கள் தங்களின் சந்தாதாரர்களை தக்க வைத்துக் கொள்வதற்காக படைப்பாளுமையுடன் கூடிய குழுவினருடன் இணைந்து பணியாற்றி, அசலான இணைய தொடர்களை உருவாக்கி ஒளிபரப்பி வருகிறது. அந்த வகையில் நவம்பர் 28ஆம் திகதியான இன்று முதல் ஜீ 5 டிஜிட்டல் தளத்தில் இயக்குநர் எம் .தினகரன் இயக்கத்தில் உருவாகியுள்ள' ரேகை 'எனும் இணைய தொடர் வெளியாகிறது. இந்தத் தொடரை தொடர்ந்து பார்த்து பொன்னான நேரத்தை செலவிடலாமா? வேண்டாமா? என்பதை தொடர்ந்து காண்போம்.

தமிழகத்தின் சிறிய நகரம் ஒன்றின் பின்னணியில் தொடர்ந்து நான்கு வெவ்வேறு வகையினதான முறையில் மரணம் ஏற்படுகிறது. இவை அனைத்தும் காவல்துறையின் விசாரணையில் விபத்தின் காரணமாக ஏற்பட்ட மரணம் என பதிவாகிறது. இந்த தருணத்தில் வெற்றி( பால ஹாசன்) எனும் காவல்துறை அதிகாரி இது தொடர்பான விசாரணையை மேற்கொள்ள தொடங்குகிறார்.  இதற்கும் ஒரு அழுத்தமான உறவு பின்னணி உண்டு. அந்த விசாரணையில் நான்கு கொலைகளுக்கும் ஒரு பொதுவான அம்சம் இருப்பதை கண்டறிகிறார்.  அவர்கள் நான்கு பேரின் இடது கை கட்டை விரலின் ரேகை ஒன்றாக இருப்பதை கண்டறிகிறார். எம்முடைய வலது கை - இடது கை என இரண்டு கைகளிலும் இருக்கும் பத்து விரல்களில் உள்ள ரேகையும் ஒரே வடிவினதாக இருக்காது என்ற அறிவியல் பூர்வமான உண்மையை உணர்ந்த காவல் அதிகாரி வெற்றி.. எப்படி நான்கு பேரின் விரல் ரேகையும் ஒன்றாக இருக்கக்கூடும் என அந்த விசாரணையை துரிதப்படுத்துகிறார். விசாரணையின் போது அவர்கள் யார் ? எதற்காக கொலை செய்யப்பட்டார்கள்?  என்ற விவரத்தை கண்டுபிடிக்கிறார். அவை எப்படி?  என்பதை பரபரப்பாக ஆறு அத்தியாயங்கள் வரை பரபரப்பாக விசாரிப்பது தான் இந்த இணைய தொடரின் விறுவிறு கதை.‌

பட மாளிகையில் ஒரு படைப்பை காண வரும் ரசிகர்களுக்கும், டிஜிட்டல் தளத்தில் ஒரு படைப்பை காணும் ரசிகர்களுக்கும் உள்ள உளவியல் ரீதியிலான வேறுபாட்டை துல்லியமாக அவதானித்த இந்த படக்குழுவினர் பார்வையாளர்களை யோசிக்க விடாமல் விறுவிறுப்பாக ஆறு அத்தியாயங்களையும் பார்வையிட தூண்டுகிறார்கள். இதுவே இந்த குழுவினருக்கு கிடைத்த முதல் வெற்றி எனக் குறிப்பிடலாம்.

இருப்பினும் இது போன்ற கிரைம் இன்வஸ்டிகேட் திரில்லர் திரைக்கதை நான் லீனியரில் பயணிக்கும் என்றாலும்.. ஹூ டன் இட்? என்ற வினா பார்வையாளர்களிடத்தில் ஏற்படுத்திக் கொண்டே செல்லும். பார்வையாளர்களின் அவதானமும்... படைப்பாளிகளின் வெளிப்பாடும்... ஒரு புள்ளியில் இணையும் போது இந்தத் தொடரின் வெற்றி உறுதியாகும். ஆனால் இந்தத் தொடரில் ஒவ்வொரு அத்தியாயத்தின் நீளம் குறைவாக இருப்பது சாதகம் என்றாலும்.. அந்த குறைவான தருணத்தில் அடர்த்தியாக  செல்ல வேண்டிய திரைக்கதை பல இடங்களில் ரசிகர்களை சோதிக்கிறது. இறுதியில் இந்தக் குற்ற சம்பவத்தின் மூலம் பார்வையாளர்கள் உணர்ந்து கொள்ள வேண்டிய அல்லது தெரிந்து கொள்ள வேண்டிய நுட்பமான விடயங்கள் எதுவும் இல்லாததால்... பொழுதுபோக்கிற்காக மட்டுமே இதை பார்க்கலாம்.

மருந்து உற்பத்தி செய்யும் நிறுவனங்கள் தங்களுடைய மருந்தினை பொதுமக்கள் பாவனைக்காக சந்தைப்படுத்துவதற்கு முன் அதன் பக்க விளைவு குறித்த பரிசோதனையை சில நிறுவனங்கள் சட்ட விரோதமாக மேற்கொள்வதுண்டு. அத்தகைய ஒரு சட்ட விரோத குற்றத்தை மையப்படுத்தி இந்த இணையத் தொடர் உருவாக்கப்பட்டிருக்கிறது.

வெற்றி எனும் காவல் அதிகாரி கதாபாத்திரத்தில் நடித்திருக்கும் நடிகர் பால ஹாசன் காவல்துறையின் சீருடை கம்பீரமாக தோன்றி பார்வையாளர்களை தன்னுடன் பயணிக்க வைத்து சில சுவாரசியமான தருணங்களை வழங்குகிறார்.

அவருடன் பயணிக்கும் சந்தியா எனும் பெண் காவலர் கதாபாத்திரத்தில் நடித்திருக்கும் நடிகை பவித்ரா ஜனனியும் ரசிகர்களை வசீகரிக்கிறார். பல திரைப்படங்களில் குணச்சித்திர கதாபாத்திரத்தில் தோன்றி ரசிகர்களின் மனதைக் கவர்ந்த நடிகை வினோதினி வைத்தியநாதன்-  இந்த இணைய தொடரில் யாரும் எதிர்பார்க்காத வேடத்தில் நடித்து அசத்துகிறார்.

இணைய தொடரின் பரபரப்பிற்கு ஒளிப்பதிவாளரும், பின்னணி இசையமைப்பாளரும் தங்களுடைய பங்களிப்பை முழுமையாக வழங்கி ரசிகர்களுக்கு ஆறுதல் அளிக்கிறார்கள்.