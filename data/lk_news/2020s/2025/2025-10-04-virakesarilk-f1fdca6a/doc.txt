68 ஆவது பொதுநலவாய பாராளுமன்ற மாநாட்டில் பங்கேற்க அமைச்சர் சரோஜா போல்ராஜ் பார்படோஸ் பயணம் !

உலகளாவிய பாராளுமன்ற மற்றும் அரசியல் சிக்கல்கள் குறித்து விவாதிக்கும் நோக்குடன், பொதுநலவாய பாராளுமன்ற சங்கம் (CPA) வருடாந்தம் ஏற்பாடு செய்யும் பொதுநலவாய பாராளுமன்ற மாநாடு (CPC) ஞாயிற்றுக்கிழமை (ஒக்டோபர் 5 ஆம் திகதி முதல் 12 ஆம் திகதி வரை பார்படோஸ் பாராளுமன்றம் மற்றும் பொதுநலவாய பாராளுமன்ற சங்கத்தின் பார்படோஸ் கிளையின் அனுசரணையில் நடைபெறவுள்ளது.

பொதுநலவாய நாடுகளில் உள்ள பாராளுமன்ற உறுப்பினர்கள் மற்றும் பாராளுமன்ற ஊழியர்கள் உள்ளிட்டோர் பங்கேற்கும் இந்த மாநாட்டில், இலங்கையைப் பிரதிநிதித்துவப்படுத்தி, இலங்கை பாராளுமன்றப் பெண்கள் மன்றத்தின் (WPC) தலைவராக பெண்கள் மற்றும் சிறுவர் விவகார அமைச்சர் சரோஜா சாவித்திரி போல்ராஜ், சுகத் வசந்த டி சில்வா (பாராளுமன்ற உறுப்பினர்), சட்டத்தரணி சாகரிகா அத்தாவுட மற்றும் ஆளும் கட்சி, எதிர்க் கட்சி பாராளுமன்ற உறுப்பினர்கள் மற்றும் பாராளுமன்ற செயலாளர் நாயகம் குஷானி ரோஹணதீர உள்ளிட்ட குழுவினர் கலந்துகொள்ளவுள்ளனர்.

இந்நிலையில், பல்வேறு துணைக் கருத்தரங்குகள் மற்றும் பல செயலமர்வுகள் என ஒரு வாரத்திற்கு நடைபெறும் இந்த மாநாட்டில் பங்கேற்பதற்காக அமைச்சர் சரோஜா சாவித்திரி போல்ராஜ் உள்ளிட்ட குழுவினர் நாளை ஞாயிற்றுக்கிழமை  (5 ஆம் திகதி) அதிகாலை பார்படோஸுக்கு பயணமாகின்றனர்.