இலங்கை ரி - 20 அணியில் விஜயகாந்த் வியாஸ்காந்த்

பாகிஸ்தானில் நடைபெறவுள்ள மும்முனை சர்வதேச ரி20 கிரிக்கெட் தொடருக்கான இலங்கை குழாத்தில் யாழ். மத்திய கல்லூரியின் முன்னாள் அணித் தலைவரும் சுழல்பந்துவீச்சாளருமான விஜயகாந்த் வியாஸ்காந்த் இணைத்துக்கொள்ளப்பட்டுள்ளார்.

பாகிஸ்தானுக்கு எதிரான இருதரப்பு சர்வதேச ஒருநாள் கிரிக்கெட் தொடரின் இரண்டாவது போட்டியின்போது உபாதைக்குள்ளான வனிந்து ஹசரங்கவுக்கு பதிலாகவே இலங்கை குழாத்தில் வியாஸ்காந்த் இணைத்துக்கொள்ளப்பட்டுள்ளார்.

கத்தாரில் நடைபெற்றுவரும் ஆசிய கிண்ண உதய தாரகைகள் கிரிக்கெட் போட்டியில் பங்குபற்றும் இலங்கை ஏ அணியில் இடம்பெற்ற வியாஸ்காந்த், அங்கிருந்து நேரடியாக பாகிஸ்தான் சென்று இலங்கை அணியினருடன் இணைந்துகொள்ளவுள்ளார்.

கத்தாரில் ஆப்கானிஸ்தான் ஏ அணிக்கு எதிரான போட்டியில் 28 ஓட்டங்களுக்கு 3 விக்கெட்களையும் ஹொங்கொங் அணிக்கு எதிரான போட்டியில் 11 ஓட்டங்களுக்கு 2 விக்கெட்களையும் கைப்பற்றி பந்துவீச்சில் தனது திறமையை வியாஸ்காந்த் வெளிப்படுத்தி இருந்தார்.

இரண்டு வருடங்களுக்கு முன்னர் சீனாவின் ஹங்சூவில் நடைபெற்ற ஆசிய விளையாட்டு விழாவில் ஆப்கானிஸ்தானுக்கு எதிரான போட்டியின் மூலம் சர்வதேச ரி20 கிரிக்கெட் அரங்கில் வியாஸ்காந்த் அறிமுகமானார்.

அவர் விளையாடிய அந்த ஒரே ஒரு சர்வதேச ரி20 கிரிக்கெட் போட்டியில் 28 ஓட்டங்களுக்கு ஒரு விக்கெட்டை கைப்பற்றி இருந்தார்.

இலங்கை, பாகிஸ்தான், ஸிம்பாப்வே ஆகிய அணிகள் பங்குபற்றும் மும்முனை சர்வதேச ரி20 கிரிக்கெட் தொடர் நவம்பர் 20ஆம் திகதி வியாழக்கிழமை ஆரம்பமாகவுள்ளது.