ஏன் சாரா ஜெஸ்மினை பிடிப்பதற்கு சிவப்பு பிடிவிராந்து விடுக்காமல் இருக்கிறது? – முஜிபுர் ரஹ்மான் கேள்வி

உயிர்த்த ஞாயிறு தாக்குதல் இடம்பெறும்போது, அந்த அரசாங்கத்தில் கிழக்கு மாகாண கட்டளை தளபதியாக இருந்த அநுரஜயசேகர, உயிர்த்த ஞாயிறு தாக்குதல் தொடர்பான விசாரணை நடத்தும் அரசாங்கத்தில் அவர் பாதுகாப்பு பிரதி அமைச்சராக இருக்கும் நிலையில் எவ்வாறு நீதியான விசாரணையை எதிர்பார்க்க முடியும் என கேட்கிறோம். அத்துடன் வெளிநாடுகளில் உள்ள குற்றவாளிகளை கைதுசெய்ய சிவப்பு பிடிவிராந்து விடுப்பதுபோல் ஏன் இன்னும் சாரா ஜெஸ்மினை பிடிப்பதற்கு சிவப்பு பிடிவிராந்து விடுக்காமல் இருக்கிறது என கேட்கிறேன் என முஜிபுர் ரஹ்மான் அரசாங்கத்திடம்  கேட்டார்.

பாராளுமன்றத்தில் செவ்வாய்க்கிழமை (18) இடம்பெற்ற 2026ஆம் ஆண்டுக்கான வரவு - செலவுத் திட்டத்தில் பாதுகாப்பு , பொது மக்கள் பாதுகாப்பு மற்றும் பாராளுமன்றமன்ற அலுவல்கள் அமைச்சுக்கான நிதிஒதுக்கீடுகள் மீதான குழுநிலை விவாதத்தில் கலந்கொண்டு உரையாற்றுகையிலேயே இவ்வாறு தெரிவித்தார்.

ஜனாதிபதி அநுரகுமார திஸாநாயக்க தேர்தல் மேடைகளில் லசன்த விக்ரமதிங்க, போத்தல ஜயந்த, வஸீம் தாஜுதீன், ஈஸ்டர் தாக்குதல், வைத்தியர் ஷாபி ஆகிய 5 சம்பவங்களையும்  குறிப்பிட்டு, இந்த குற்றங்களுடன் சம்பந்தப்பட்டவர்களுக்கு எதிராக நடவடிக்கை எடுப்பதாக தெரிவித்து வந்தார். ஆனால் அரசாங்கம் ஆட்சிக்கு வந்து ஒருவருடம் கடந்துள்ள போதும் இவை எதற்கு நீதியை பெற்றுக்கொடுக்க முடியாமல் போயிருக்கிறது.

இந்நிலையில் தாஜுதீனின் வழக்கு விசாரணை எடுத்துக்கொள்ளப்பட்டபோது,கொழும்பு மேலதிக நீதிவான் நிசான்த பீரிஸ் முன்னிலையில், நாரஹேன்பி்ட்டி குற்ற விசாரணை பிரிவின் முன்னாள் பொலிஸ் பொறுப்பதிகாரி சுமித் பெரேரா குற்ற ஒப்புதல் வாக்குமூலம் வழங்கியுள்ளார்.

அவர் தனது வாக்குமூலத்தில், முன்னாள் பிரதி பொலிஸ்மா அதிபர் அநுர சேனா நாயக்கவும், காெழும்பு குற்ற  விசாரணை பிரிவு பணிப்பாளர் ரணவீரவும் சம்பந்தப்பட்ட இந்த கொலையை வேறு திசைக்கு திருப்புவதற்கு சாட்சிகளை உருவாக்கியதாக தெரிவித்துள்ளார்.தாஜுதீனின் கொலை விபத்து என ரணவீர பீ அறிக்கை தயாரித்திருக்கிறார்.

இந்த குற்ற ஒப்புதல் வாக்குமூலம் தொடர்பில் ஜனாதிபதி அறிந்திருக்கவில்லையா? அவ்வாறு இருந்தும் தற்போது ரணவீர சட்டம் ஒழுங்கு அமைச்சின் ஆலாேசகராக இருக்கிறார். அதேபாேன்று தாஜுதீனின் கொலை தொடர்பான தொலபேசி அலைவரிசைகளை அழித்தவர் ஜனாதிபதின் டிஜிட்டல் ஆலாேசகராக இருக்கிறார். இவ்வாறு இருக்கையில் எப்படி இவர்கள் கொலையாளிகளை கண்டுபிடிப்பார்கள்.

அதேபோன்று நல்லாட்சி அரசாங்கத்தை வீழ்த்த அன்று வைத்தியர் ஷாபிக்கு எதிராக போலி ஆவணங்களை தயாரித்து சதித்திட்டம் தீட்டினார்கள். அப்போது  அநுரகுமார திஸாநாயக்க எதிர்க்கட்சியில் இருந்து, எங்களது நிலைப்பாட்டிலே இருந்தார்.

வைத்தியர் ஷாபிக்கு எதிராக மஹிந்த திஸாநாயக்க சதித்திட்டம் மேற்கொண்டு போலி ஆவணம் தயாரித்து நீதிமன்றத்துக்கு அறிக்கை சமர்ப்பித்தாக அன்று ஷானி அபேசேகர மற்றும் ரவி செனவிரத்ன இருவருமே தெரிவித்திருந்தார்கள். ஆனால் தற்போது  மஹிந்த திஸாநாயக்கவுக்கு பிரதி பொலிஸ் மா அதிபர் பதவி உயர்வு வழங்கி இருக்கிறார்.

அத்துடன் வைத்தியர் ஷாபி, தனக்கு ஏற்பட்ட அநீதிகளுக்கு எதிராக கடந்த வருடம் நவம்பர் 7ஆம் திகதி முறைப்பாடு ஒன்றை செய்திருந்தார். ஆனால் இதுவரை அந்த முறைப்பாட்டை விசாரணைக்கு எடுத்துக்கொள்ளவில்லை.

அதேபோன்று கொழும்பு மாநகரசபை உறுப்பினர் அர்ஷாத், அண்மையில் காெழும்பு நகரில் இருக்கும் சட்ட விராேத இஸ்ரேல் சபாத் இல்லங்களை மூடிவிடுவதற்கு பிரேரணை ஒன்று கொண்டுவந்துள்ளார்.

உடனே   பயங்கரவாத தடுப்பு விசாரணை பிரவு குறித்த உறுப்பினரை அழைத்து, ஏன் இந்த பிரேரணை கொண்டுவர  வேண்டும் என கேள்வி கேட்கிறார்கள்.

இலங்கையில் இருக்கும் குற்றப்புலனாய்வு விசாரணை பிரிவும் பயங்கரவாத தடுப்பு விசாரணை பிரிவும் இஸ்ரேலின் மொஸாதா நிர்கவிக்கிறது? பலஸ்தீன் தொடர்பில் யாராவது கதைத்தால், டி.ஐ.டியும். சீ.ஐடியும் அழைத்து விசாரணை மேற்கொள்கின்றன. இது வெட்கப்பட வேண்டிய விடயம். இஸ்ரேலுக்கு ஆதரவாக இருக்கும் அமெரிக்காகூட இவ்வாறு செயற்படுவதில்லை.

அதேபோன்று  உயிர்த்த ஞாயிறு தாக்குதல் சதித்திட்டம் என நாங்கள் ஆரம்பத்தில் இருந்து தெரிவித்து வருகிறோம். நீங்களும் அப்போது அவ்வாறுதான் தெரிவித்திருந்தீர்கள்.

உயிர்த்த ஞாயிறு தாக்குதலுடன் தொடர்புடைய சிலர் அரசுக்குள் இருப்பதாக ஜனாதிபதி தெரிவித்திருந்தார். அதனால் அரசாங்கத்துக்குள் இருக்கும் அரசை விசாரணை நடத்த வேண்டும் எனவும் தெரிவித்திருந்தார். உயிர்த்த ஞாயிறு தாக்குதலின் பிரதான சூத்திரதாரியை ஏப்ரல் 21 வெளிப்படுத்துவதாக தெரிவித்த  காலம் தற்போது பிந்தியுள்ளது.

அதேநேரம், உயிர்த்த ஞாயிறு தாக்குதல் சம்வம் இடம்பெறும்போது, கிழக்கு மாகா கட்டளை தளபதியாக இருந்தவர் தற்போது பாதுகாப்பு பிரதி அமைச்சராக இருக்கும் அநுர ஜயசேகர. அன்று மைத்திரிபால சிறிசேன, மஹிந்த ராஜபகஷ்வை சட்டவிராேதமான முறையில் பிரதமராக நியமித்த காலப்பகுதியிலே, மஹிந்த ராஜபகஷ்வே அநுர ஜயசேகரவை நியமித்தார்.

அப்படியானால் உயிர்த்த ஞாயிறு தாக்குதல் இடம்பெற்றபோது கிழக்கில் இடம்பெற்ற அனைத்து சம்பவங்களும் இவருக்கு தெரியும். சாரா ஜெஸ்மின் எப்படி இந்தியாவுக்கு தப்பிச்சென்றார் என்பதை இவர் அறிந்திருக்க வேண்டும். தாக்குதலுக்கு முன்னர் அங்கு இடம்பெற்ற ஒரு சில சம்பவங்கள் இடம்பெற்றன.

அதனால் உயிர்த்த ஞாயிறு தாக்குதல் இடம்பெறும்போது, அந்த அரசாங்கத்தில் கிழக்கு மாகாண கட்டளை தளபதியாக இருந்த அநுரஜயசேகர, உயிர்த்த ஞாயிறு தாக்குதல் தொடர்பான விசாரணை நடத்தும் அரசாங்கத்தில் அவர் பாதுகாப்பு பிரதி அமைச்சராக இருக்கும் போது எவ்வாறு நீதியான விசாரணையை எதிர்பார்க்க முடியும்?

அவர் இந்த பதவியில் இருப்பது இந்த விசாரணைக்கு பாதிப்பாகும். அத்துடன் வெளிநாடுகளில் இருக்கும் குற்றவாளிகளை கைதுசெய்ய சிவப்பு பிடிவிராந்து விடுக்கும் அரசாங்கம், ஏன்இந்தியாவில் இருக்கும் சாரா ஜெஸ்மினை கைதுசெய்ய சிவப்பு பிடிவிராந்து விடுவிக்காமல் இருக்கிறது என கேட்கிறோம் என்றார்.