வளிமண்டலவியல் திணைக்களம் விடுத்துள்ள எச்சரிக்கை

நாட்டில் தொடர்ந்து நிலவிவரும் சீரற்ற வானிலை காரணமாக பலத்த காற்று மற்றும் கடல் கொந்தளிப்பு அதிகரித்துக் காணப்படும் என வளிமண்டலவியல் திணைக்களம் ஆம்பர் எச்சரிக்கை விடுத்துள்ளது.

அதன்படி, இன்று திங்கட்கிழமை (20) திணைக்களம் விடுத்துள்ள எச்சரிக்கை நாளை செவ்வாய்க்கிழமை (21) பிற்பகல் 2.30 மணி வரை அமுலில் இருக்கும் என அறிவிக்கப்பட்டுள்ளது.

நாட்டின் கிழக்குப் பகுதி கடற்பரப்பில், வங்காளவிரிகுடாவின் ஆழ்கடல் பகுதிகளிலும் கரையோர கடற்பரப்புப் பகுதிகளிலும் கடல் கொந்தளிப்பாகவோ அல்லது அதிக கொந்தளிப்பாகவோ காணப்படும் என திணைக்களம் தெரிவித்துள்ளது.

சிலவேளைகளில்  மணித்தியாலத்துக்கு 55 - 65 கி.மீ வேகத்தில் பலத்த காற்று வீசக்கூடும் என்றும் வளிமண்டலவியல் திணைக்களம் எதிர்வுகூறியுள்ளது.

இந்நிலையில், கடற்படையினர், மீனவர்கள் மற்றும் கடற்கரையோரப் பகுதிகளில் வசிக்கும் பொதுமக்கள் அவதானமாக இருக்குமாறு திணைக்களம் கேட்டுக்கொண்டுள்ளது.