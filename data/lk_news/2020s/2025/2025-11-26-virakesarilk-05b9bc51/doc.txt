சமூகத்தை மதிக்கத் தெரியாத ஒரு அரசியல் இயக்கமாகவே இந்த ஆட்சியாளர்களை நாம் முன்பிருந்தே அறிந்திருந்தோம் - சஞ்சீவ எதிரிமான்ன

தேர்தல் முடிவுகளின் அடிப்படையில் எண்ணிக்கையில் சிறிய வாக்குப் பலத்தைக் கொண்டிருந்த போதிலும், அதனை படிப்படியாக வளர்த்துக் கொண்டு இவ்வளவு பெரியதொரு பேரணியை நுகேகோடையில் நடத்த முடிந்தது என முன்னாள் பாராளுமன்ற உறுப்பினர் சஞ்சீவ எதிரிமான்ன தெரிவித்தார்.

இன்று புதன்கிழமை (26) ஸ்ரீ லங்கா பொதுஜன பெரமுனவின் கட்சித் தலைமையகத்தில் நடைபெற்ற ஊடகவியலாளர் சந்திப்பில் சஞ்சீவ எதிரிமான்ன இதனைத் தெரிவித்தார்.

கடந்த 21 ஆம் திகதி நுகேகோடையில் எங்களால் நடத்தப்பட்ட மாபெரும் மக்கள் பேரணி தொடர்பில் இந்த அரசாங்கம் பலவிதமான அச்சுறுத்தல்களை விடுத்தது. இந்த அரசாங்கம் எதிராளிகளின் கருத்துக்களை சகித்துக் கொள்ளத் தெரியாத, மாற்றுக் கருத்தைக் கொண்டிருக்கும் சமூகத்தை மதிக்கத் தெரியாத ஒரு அரசியல் இயக்கமாகவே இந்தப் ஆட்சியாளர்களை நாம் அறிந்திருந்தோம். ஆனால், அவர்கள் எதிராளிகள் தொடர்பில் இவ்வளவு கோத்திர மனப்பான்மையுடன் (tribal attitude) இருக்கிறார்கள் என்பதை இந்தப் பேரணியை ஒழுங்கு செய்ய ஆரம்பித்த பின்னரே நாம் தெரிந்து கொண்டோம்.

பேரணியை ஒழுங்கு செய்ய ஆரம்பித்த தினத்திலிருந்தே அரசாங்கத்தின் அமைச்சர்கள் மற்றும் பாராளுமன்ற உறுப்பினர்கள் மிகவும் அச்சுறுத்தும் கருத்துக்களை வெளியிட ஆரம்பித்தனர். அத்துடன், தமது சமூக ஊடக சகாக்களைப் பயன்படுத்தி மிகவும் வன்முறையான முறையில், இதற்கு முன்னர் நடந்த வன்முறைச் சம்பவங்களின் புகைப்படங்கள், காணொளித் துண்டுகளை முன்வைத்து அச்சுறுத்தும் நினைவுபடுத்தல்களைச் (threatening pre-reminders) செய்து மக்களைப் பயமுறுத்த ஆரம்பித்தார்கள்.

நவம்பர் வீரர் தின (இல்மஹா வீரு சமருவ) நினைவுக் கூட்டத்தில் இணைந்து கொண்டு ஜே.வி.பி.யின் பொதுச் செயலாளர் டில்வின் சில்வா மிகக் கடுமையான அச்சுறுத்தலை விடுத்தார். 'துரோகிகளுக்கு எம்மிடம் மன்னிப்பில்லை. 5000 பேரைக் கொண்டு வந்தால் 25000 பேரை வீதிக்கு இறக்குவோம்' என்ற தொனியில் வன்முறையான தாக்கத்தை ஏற்படுத்தும் அச்சுறுத்தும் அறிக்கையை பேரணிக்கு அண்மையில் அவர்கள் முன்வைத்தனர்.

இலங்கை போக்குவரத்துச் சபையிடம் (S.L.T.B.) பணம் கொடுத்து பஸ்களைக் கோரினோம். ஆனால், ஒரு இலங்கை போக்குவரத்துச் சபை பஸ்ஸைக் கூட எங்களுக்கு வழங்கவில்லை. சாதாரணமாக இலங்கை போக்குவரத்துச் சபை இவ்வாறான விசேட சந்தர்ப்பங்களுக்காக பணம் பெற்றுக் கொண்டு பஸ் வண்டிகளை வழங்குவதுண்டு. நாம் அரசாங்கத்தில் இருந்த காலத்தில் கூட ஜே.வி.பி.யின் பேரணிக்கான மக்களைக் கொண்டு சென்றது இலங்கை போக்குவரத்துச் சபை பஸ்களில்தான். ஆனால், எங்களுக்கு ஒரு இலங்கை போக்குவரத்துச் சபை பஸ்ஸைக் கூட தரவில்லை.

அதேபோல, தனிப்பட்ட பஸ் வண்டிகளை நாங்கள் மிகவும் சிரமப்பட்டு தேடிக் கொண்டிருந்தபோது, மாகாண வீதிப் போக்குவரத்து அதிகார சபை ஊடாக அந்த பஸ் உரிமையாளர்களுக்கு உத்தியோகபூர்வமாக அழுத்தங்கள் கொடுக்கப்பட்டிருந்தன. அதேபோல், சில இடங்களில் வீடுகளுக்குச் சென்று அச்சுறுத்தவும் செய்திருந்தனர். இருப்பினும், இந்தப் பேரணியில் இருக்கின்ற தேவை மற்றும் இந்த நாட்டின் ஜனநாயகத்தின் மீதான விருப்பத்தைப் புரிந்து கொண்டு தனியார் பஸ் உரிமையாளர்கள் எங்களுக்கு அதிகபட்ச ஆதரவை வழங்கினர்.

பேரணிக்கு முதல் நாள் தங்காலையில் விசேட கூட்டம் ஒன்றை நடத்தி மேலும் அழுத்தத்தை கொடுக்க இந்த அரசாங்கம் முயன்றது. போதைப்பொருள் கடத்தலுக்கு எதிரான கூட்டம் என்று சொல்லி பொலிஸ் ஊடாக மக்களை அழைத்துக் கூட்டினர். பேரணிக்கு முதல் நாள் ஜனாதிபதியின் பங்களிப்புடன் ஒரு பேரணியை நடத்தி, மக்களை ஒன்று திரட்டுவது குறித்து எங்களுக்கு ஒரு பாடத்தை கற்பிக்க அவர்கள் முயற்சித்தனர்.

மிக முக்கியமான பிரச்சினை ஒலிபெருக்கி அனுமதி தொடர்பில் எழுந்தது. நுகேகோடையில் உள்ள ஆனந்த சமரக்கோன் திறந்தவெளி அரங்கம் மற்றும் அதற்கு அருகிலுள்ள உயர்தரப் பரீட்சை நிலையம் அமைந்துள்ள தூரத்தை அளந்து, சகல தொழிநுட்ப ஆய்வுகளின் பின்னரே நாம் அந்த அனுமதியைக் கோரினோம். அண்மையிலுள்ள பரீட்சை நிலையத்திற்கு வான்வழித் தூரம் 500 மீட்டருக்கும் அதிகமாக இருந்தது. ஒரு ஒலிபெருக்கியைக் கூட அந்தத் திசையை நோக்கித் திருப்பாமல் தான் எங்கள் ஒலி அமைப்பை (Sound System) நிறுவினோம்.

காலையிலேயே அரசாங்கம் பொலிஸை அனுப்பி எங்கள் ஒலிபெருக்கி அமைப்பின் ஒரு பகுதியை அகற்றிவிட்டது. அதேபோல, பேரணிக்கு முதல் நாள் இரவு முதல் பரீட்சைத் திணைக்களம், மத்திய சுற்றாடல் அதிகார சபை போன்ற நிறுவனங்களைத் தொடர்பு கொண்டு, எந்தவொரு தொழிநுட்ப அல்லது சட்டபூர்வமான காரணங்களும் இன்றி பேரணி தினத்தின் காலையில் ஒலி அனுமதிப்பத்திரத்தை இரத்து செய்ய அரசாங்கம் முடிந்த அனைத்து முயற்சிகளையும் மேற்கொண்டது.

அத்துடன், முன்கூட்டியே அங்குள்ள பிரதான வீதியை மூட முயற்சித்தார்கள். அந்த வீதியை மூடி, ஹைலெவல் வீதியை நெரிசலாக்கி, மக்களை ஏற்றிவரும் பஸ் வண்டிகளை நடு வழியில் நிறுத்த இந்த அரசாங்கம் முயற்சித்தது. இந்த அனைத்து முயற்சிகளுக்கு மத்தியில்தான் நாம் இந்த மாபெரும் மக்கள் பேரணியை ஒழுங்கு செய்தோம்.

இந்த அரசாங்கம் சில நாசகாரர்களை குடிபோதையில் விழா நடைபெறும் இடத்துக்கு அனுப்பி பல்வேறு தொந்தரவுகளைச் செய்ய முயற்சித்தது. அதுமட்டுமின்றி, வீதி ஓரங்களில் புற்களைக் கட்டி இந்தப் பேரணியில் கலந்துகொண்ட மக்கள் தொடர்பில் வித்தியாசமான கருத்தை வெளிப்படுத்த முயன்றார்கள். ஆனாலும், அதைப் பற்றி நாம் கலக்கமடையப் போவதில்லை. இலங்கையின் கலாசாரத்தில் தாம் உண்பதையும் குடிப்பதையும் மற்றவர்களுடன் பகிர்ந்து கொள்கின்றனர். தாங்கள் உண்பதையும் குடிப்பதையும்தான் மற்றவர்களுடன் பகிர்ந்து உண்கின்றனர்.

இவ்வாறான பல தடைகளுக்கு மத்தியில்தான் நாம் இந்த மாபெரும் மக்கள் பேரணியை ஒழுங்கு செய்து, அதனை மிகவும் வெற்றிகரமாக நடத்தினோம். இதற்கு முன்னர் எதிர்க்கட்சிகள் இவ்வாறான பேரணிகளை ஒழுங்கு செய்த போது சுமார் 50 – 55 இலட்சம் வாக்குப் பலம் இருந்தது. ஆனால், நாம் அண்மைக் காலங்களில் அரசியல் ரீதியாகவும், தேர்தல் முடிவுகளின் அடிப்படையிலும் எண்ணிக்கையில் சிறிய வாக்குப் பலத்துக்கு குறைந்து போயிருந்த போதிலும், அதனை படிப்படியாக வளர்த்துக் கொண்டுதான் இவ்வளவு பெரியதொரு பேரணியை நுகேகோடையில் நடத்த முடிந்தது, என்று அவர் குறிப்பிட்டார்.