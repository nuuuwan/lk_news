ஹபரணையில் ரயில் மோதி யானை காயம்

ஹபரணை, புவக்பிட்டியவில் புதன்கிழமை (03) இரவு திருகோணமலையில் இருந்து கொழும்பு நோக்கி பயணித்த இரவு தபால் ரயில் மோதி காட்டு யானை  காயமடைந்துள்ளது.

விபத்தில் காயமடைந்த யானைக்கு சுமார் 20 வயது இருக்கும் என வனவிலங்கு அதிகாரி ஒருவர் தெரிவித்தார்.

யானையின் முன் வலது கால் உடைந்து ரயில் பாதைக்கு அருகில் கிடந்ததாக சம்பவ இடத்தை பார்வையிட்டவர்கள் தெரிவித்துள்ளனர்.

சம்பவம் இடம்பெற்ற ரயில் பாதை நீண்ட தூரத்திற்கு தெளிவாக காணப்படுவதாகவும், சாரதியின் அலட்சியமே விபத்துக்குக் காரணமாக இருக்கலாம் எனவும் அப்பகுதி மக்கள் குற்றம் சாட்டுகின்றனர்.

யானைக்கு இன்று வியாழக்கிழமை (04) பந்துலகம கால்நடை மருத்துவப் பிரிவு சிகிச்சை அளிக்கத் ஆரம்பிக்கும் என வனவிலங்கு அதிகாரிகள் தெரிவித்தனர்.

ஹபரணையில் உள்ள ஹுருலு வனப்பகுதியிலிருந்து புவக்பிட்டிய கிராமத்திற்கு செல்லும் ரயில் பாதையை யானை கடக்க முயன்றபோதே விபத்து ஏற்பட்டிருக்கலாம் என சந்தேகிக்கின்றனர்.

சம்பவம் தொடர்பாக ரித்திகல மற்றும் கெக்கிராவை வனவிலங்கு அதிகாரிகள் விசாரணைகளை மேற்கொண்டு வருகின்றனர்.