சிவகார்த்திகேயனின் குரலில் வெளியான 'ஓ காட் பியூட்டிஃபுல்' பட பாடல்

'பரிதாபங்கள்' புகழ் கோபி- சுதாகர் முதன்மையான வேடத்தில் நடித்திருக்கும் 'ஓ காட் பியூட்டிஃபுல் 'எனும் திரைப்படத்தில் இடம்பெற்ற 'வேணும் மச்சான் பீஸ் ..' எனும் பாடலும், பாடலுக்கான லிரிக்கல் விடியோவும் வெளியிடப்பட்டிருக்கிறது.

இயக்குநர் விஷ்ணு விஜயன் இயக்கத்தில் உருவாகி வரும் ' ஓ காட் பியூட்டிஃபுல் ' எனும் திரைப்படத்தில் கோபி, சுதாகர், வின்சு ராம் , வி டி வி கணேஷ், ரமேஷ் கண்ணா, சுரேஷ் சக்கரவர்த்தி, விஜி சந்திரசேகர், சுபத்ரா, முருகானந்தம் உள்ளிட்ட பலர் நடித்திருக்கிறார்கள். சக்திவேல் - கே. பி. ஸ்ரீ கார்த்திக் ஆகியோர் இணைந்து ஒளிப்பதிவு செய்திருக்கும் இந்த திரைப்படத்திற்கு ஜே சி ஜோ இசையமைத்திருக்கிறார். இந்த திரைப்படத்தை பரிதாபங்கள் புரொடக்ஷன்ஸ் நிறுவனம் தயாரித்திருக்கிறது.

இப்படத்தின் ஃபர்ஸ்ட் லுக் வெளியாகி பெரும் வரவேற்பை பெற்ற நிலையில்.. இப்படத்தில் இடம்பெற்ற 'கேசமா போகுது வாழ்க்கை கடியாச்சி பார்க்க ' எனத் தொடங்கும் பாடலும் பாடலுக்கான லிரிக்கல் விடியோவும் வெளியிடப்பட்டிருக்கிறது. இந்த பாடலை பாடலாசிரியர் விக்னேஷ் ராமகிருஷ்ணா எழுத பின்னணி பாடகரும், முன்னணி நட்சத்திர நடிகருமான சிவகார்த்திகேயன் பாடி இருக்கிறார். சிவகார்த்திகேயன்- 'பரிதாபங்கள்' கோபி- சுதாகர் ஆகியோரின் திரை ஆக்கிரமிப்பு ரசிகர்களை உற்சாகப்படுத்துகிறது. பாடலும் துள்ளலிசை பின்னணியில் அமைந்திருப்பதால் இசை ரசிகர்களை வெகுவாக கவர்ந்திருக்கிறது.