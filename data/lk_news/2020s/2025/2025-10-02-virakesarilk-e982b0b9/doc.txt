"பியூமா"வுக்கு விளக்கமறியல் நீடிப்பு!

பாதாள உலக கும்பலைச் சேர்ந்த "பியூமா" என்று அழைக்கப்படும் பியூமி ஹஸ்திக என்பவரை எதிர்வரும் 15 ஆம் திகதி வரை மீண்டும் விளக்கமறியலில் வைக்குமாறு கொழும்பு கோட்டை நீதவான் நீதிமன்றம் நேற்று புதன்கிழமை  (02) உத்தரவிட்டுள்ளது.

விளக்கமறியலில் வைக்கப்பட்டுள்ள "பியூமா" கடும் பாதுகாப்புக்கு மத்தியில் நேற்று நீதிமன்றில் ஆஜர்படுத்தப்பட்ட போதே இந்த உத்தரவு பிறப்பிக்கப்பட்டுள்ளது.

இதன்போது நீதிமன்றில் ஆஜரான பொலிஸார், "பியூமா" தொடர்பில் தொடர்ந்தும் விசாரணைகள் இடம்பெற்று வருவதாக தெரிவித்துள்ளனர்.

இதனை கருத்தில் கொண்ட நீதவான் "பியூமா"வை எதிர்வரும் 15 ஆம் திகதி வரை மீண்டும் விளக்கமறியலில் வைக்குமாறு உத்தரவிட்டுள்ளார்.

"பியூமா" போதைப்பொருள் கடத்தல்காரரும் பாதாள உலக கும்பலின் தலைவருமான “குடு சலிந்து” என்று அழைக்கப்படும் சலிந்து மல்ஷிக என்பவரின் முக்கிய உதவியாளர் ஒருவர் ஆவார்.

பாதாள உலக கும்பலைச் சேர்ந்த "பியூமா" துபாயில் வைத்து கைது செய்யப்பட்டு கடந்த 2024 ஆம் ஆண்டு பெப்ரவரி மாதம் 15 ஆம் திகதி அன்று இலங்கைக்கு அழைத்து வரப்பட்டு பொலிஸ் தடுப்பு காவலில் வைத்து விசாரணைக்குட்படுத்தப்பட்டு பின்னர் நீதிமன்ற உத்தரவின் கீழ் விளக்கமறியலில் வைக்கப்பட்டுள்ளமை குறிப்பிடத்தக்கது.