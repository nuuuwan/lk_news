சா வீ  - திரைப்பட விமர்சனம்

நடிகர்கள் : உதயா தீப் ஆதேஷ் பாலா கவிதா சுரேஷ், யாசர், மாஸ்டர் அஜய், பிரேம் கே. சேஷாத்ரி மற்றும் பலர்.

குழந்தை நட்சத்திரமாக அறிமுகமாகி தேசிய விருதினை வென்ற நடிகர் உதய ராஜ் தனது பெயரை உதயா தீப் என மாற்றி வைத்துக்கொண்டு, கதையின் நாயகனாக அறிமுகமாகி இருக்கும் திரைப்படம் 'சா வீ'. சிறிய முதலீட்டில் புதுமுக நட்சத்திரங்களுடன் அவல நகைச்சுவையை மையப்படுத்தி தயாராகி இருக்கும் இந்த திரைப்படம் இத்தகைய பிரத்யேக வகைமையிலான படைப்பினை ரசிக்கும் ரசிகர்களை கவர்ந்ததா? இல்லையா? என்பதை தொடர்ந்து காண்போம்.

கதையின் நாயகனான ஜூட் மாரிமுத்து( உதயா தீப்) தனியார் நிறுவனம் ஒன்றில் தகவல் தொழில்நுட்பத் துறை ஊழியராக பணியாற்றுகிறார். தந்தை இல்லாமல் தாயின் அரவணைப்பில் வளரும் இவர் பணிச்சுமையின் காரணமாக  போதிய உறக்கமின்றி தவிக்கிறார். அத்துடன் இவர் ஸ்டெல்லா ( கவிதா சுரேஷ்) எனும் மாமன் மகளை காதலிக்கிறார். அதே தருணத்தில் ஸ்டெல்லாவின் தந்தையான ஆரோக்கிய ராஜ் ( பிரேம் கே சேஷாத்ரி) - தனது தந்தையின் கொலைக்கு உடந்தையாக இருந்திருப்பாரோ..! என்ற சந்தேகம் இவருக்குள் இருக்கிறது.  ஆரோக்கியராஜ்- திரைப்படம் ஒன்றை இயக்கி வருகிறார். அந்தத் திரைப்படம் வெளியாவதில் சிக்கல் நீடிக்கிறது. இந்த நிலையில் ஒருநாள் திடீரென்று ஆரோக்கியராஜ் விபத்தில் சிக்கி அகால  மரணமடைகிறார். இவருடைய சடலம் வைத்தியசாலையில் இருந்து இறுதிச் சடங்கிற்காக அவருடைய வீட்டிற்கு கொண்டு வரப்படுகிறது. உறவினர்கள் புடைசூழ பிரத்யேக குளிர்சாதன பெட்டியில் கடத்தப்பட்டிருக்கும் சடலத்தை ஓர் இரவு உறங்காமல் பாதுகாக்கும் பொறுப்பு ஜூட் மாரிமுத்துவிற்கும், மற்றொரு உறவினருக்கும் வழங்கப்படுகிறது. ஆனால் விடியும் தருணத்தில் மரணித்தவரின் வீட்டில் இருக்கும் சடலம் காணாமல் போகிறது. அந்த சடலத்தை காவல்துறை உதவியுடன் கண்டுபிடித்து இறுதி சடங்கு நடைபெற்றதா? இல்லையா? அந்த சடலத்தை கடத்தியது யார்? அதன் பின்னணி என்ன? என்பதை அவல நகைச்சுவையுடன் விவரிப்பது தான் இப்படத்தின் கதை.

மரணமடைந்தவரின் வீட்டில் அவரது சடலம் மாயமாய் மறைந்தால் எப்படி இருக்கும்? என்ற ஒரு வரி சிந்தனையை பின்னணியாக கொண்டு இப்படத்தின் திரைக்கதை உருவாக்கப்பட்டிருக்கிறது.  அத்துடன் உறக்கமின்மையால் பாதிக்கப்பட்டால்.. எம்மாதிரியான விளைவு ஏற்படக்கூடும் என்பதையும் கிளை கதையாக இணைத்திருக்கிறார்கள். அத்துடன் இன்றைய இளைய தலைமுறையினரின் போதைப் பொருள் பாவனை குறித்த பின்னணியை ஆராய முற்பட்டிருக்கிறார்கள். அதாவது அவர்கள் சரியான தருணத்தில் இயற்கையான முறையில் உறங்காமல் தகவல் தொழில்நுட்ப துறையில் பணி நெருக்கடி காரணமாக மன அழுத்தத்துடன் பணியாற்றுவதால்.. அவர்கள் விரும்பும் தருணத்தில் உறக்கத்தை ஏற்படுத்திக் கொள்ள மது- புகை- போதை பொருளை பாவிப்பதாகவும் உணர்த்தி இருக்கிறார்கள். ஆனால் இதனை அவல நகைச்சுவையாக சொல்ல முற்பட்டதால்... அவல நகைச்சுவையாகவும் இல்லாமல்.. எதார்த்தமான படைப்பாகவும் இல்லாமல் திரிசங்கு நிலையில் உருவாகி இருக்கிறது. இதனால் ரசிகர்களுக்கு சிரிப்பை விட எரிச்சலும், சோர்வும் தான் அதிகம் ஏற்படுகிறது. சிறிய முதலீட்டு திரைப்படம் என்பதாலும்.. கதாபாத்திர வடிவமைப்பில் நேர்த்தி இல்லாததாலும் ரசிகர்கள் தங்களது கைபேசியை கவனிக்கத் தொடங்குகிறார்கள்.

முதல் பாதியை விட இரண்டாம் பாதியில் சில சுவாரசியமான திருப்பங்கள் ரசிகர்களுக்கு சிறிய அளவிலான ஆறுதலை தருகிறது. ஒளிப்பதிவும், பின்னணி இசையும் சிறிய முதலீட்டு திரைப்படங்களுக்கான தரத்தில் அமைந்திருக்கிறது.

கதையின் நாயகனாக நடித்திருக்கும் உதயா தீப் கதாபாத்திரத்தின் கனத்தை உணர்ந்து நடித்ததாக தெரியவில்லை. கதையின் நாயகியாக நடித்திருக்கும் கவிதா சுரேஷ் சில பிரிவு ரசிகர்களை வசீகரிக்கிறார். காவல்துறை அதிகாரியாக நடித்திருக்கும் ஆதேஷ் பாலா இயக்குநர் சொன்னதை மட்டும் செய்திருக்கிறார்.