தேசிய பாதுகாப்பை உறுதிப்படுத்த தவறியோர் பதவி விலக வேண்டும் - ஐக்கிய மக்கள் சக்தி வலியுறுத்தல்

நாட்டில் நாளொன்று ஒருவர் கொல்லப்படும் நிலைமைக்கு அப்பால் தற்போது ஒரே நாளில் ஒன்றுக்கும் மேற்பட்டோர் மீது துப்பாக்கிச்சூடு நடத்தப்படும் சூழல் உருவாகியுள்ளது. துப்பாக்கிச்சூடுகளால் கொல்லப்பட்ட 42 பேரின் வாழ்வதற்கான உரிமையை அரசாங்கம் பாதுகாக்கத் தவறியுள்ளது. இவ்வாறான சூழல் உருவாகுவதை தடுக்க தவறிய பதில் பொலிஸ்மா அதிபர் உள்ளிட்ட பொறுப்பு கூற வேண்டியவர்கள் பதவி விலக வேண்டும் என ஐக்கிய மக்கள் சக்தியின் பாராளுமன்ற உறுப்பினர் சுஜித் சஞ்சய பெரேரா தெரிவித்தார்.

கொழும்பிலுள்ள ஐக்கிய மக்கள் சக்தி அலுவலகத்தில் திங்கட்கிழமை (11) இடம்பெற்ற ஊடகவியலாளர் மாநாட்டில் இதனைத் தெரிவித்த அவர் மேலும் குறிப்பிடுகையில்,

கடந்த வாரம் ஜனாதிபதி பாராளுமன்றத்தில் ஆற்றிய உரையின் ஊடாக அவர் பெரும் மன உளைச்சலில் இருப்பதாகவே தோன்றிது. எதிர்காலத்தில் செய்யத்திட்டமிட்டுள்ள வேலைத்திட்டங்கள் தொடர்பிலும், இதுவரைக் காலமும் அவரால் செய்ய முடியாது போன வேலைத்திட்டங்கள் தொடர்பிலுமே அவர் உரையாற்றினார். எனினும் பதவியேற்ற பின்னர் ஜனாதிபதி ஆற்றிய அக்கிராசன உரைக்கும் கடந்த வார உரைக்கும் பாரிய வேறுபாடுகள் இல்லை. ஆட்சியேற்றவுடன் செய்வதாகக் கூறியவற்றையே தற்போதும் கூறுகின்றார்.

அரசாங்கத்தினதும் ஜனாதிபதியினதும் இயலாமையே இதன் மூலம் வெளிப்படுகிறது. வழங்கிய வாக்குறுதிகளை நிறைவேற்ற முடியாமல் அரசாங்கம் திண்டாடிக் கொண்டிருக்கிறது. மின் கட்டணம் தொடர்பில் தேர்தலுக்கு முன்னர் என்ன கூறினர்? ஆனால் தற்போது என்ன நடந்திருக்கிறது? எரிபொருள் விலையிலும் இதுவே நடந்திருக்கிறது. இவ்வாறிருக்க மறுபுறம் கைத்தொழில் மற்றும் பெருந்தோட்டத் தொழிற்துறைகளும் வீழ்ச்சியடைந்து வருகின்றன. குறிப்பாக தேயிலை ஏற்றுமதி கடந்த ஆண்டுடன் ஒப்பிடுகையில் இவ்வாண்டு வீழ்ச்சியடைந்துள்ளது.

விவசாயிகளின் உரப்பிரச்சினைக்கு இன்னும் தீர்வு வழங்கப்படவில்லை. இதற்கு சிறந்த வேலைத்திட்டமொன்றை நடைமுறைப்படுத்துமாறு அரசாங்கத்தை வலியுறுத்துகின்றோம். சிறு தேயிலை தோட்ட உரிமையாளர்களும் உரப்பிரச்சினையால் கடுமையாகப் பாதிக்கப்பட்டிருக்கின்றனர். அத்தோடு பெருந்தோட்டத் தொழிலாளர்களின் பிரச்சினைகளுக்கும் இந்த அரசாங்கத்தினால் தீர்வினை வழங்க முடியாது போயுள்ளது. 1700 ரூபா சம்பளம் நிச்சயம் பெற்றுக் கொடுக்கப்படும் எனக் கூறிய அரசாங்கம் இன்று அந்த விடயத்தில் மௌனமாகவுள்ளது.

தற்போதுள்ள வாழ்க்கைச் செலவினை அடிப்படையாகக் கொண்டு அவதானிக்கும் போது பெருந்தோட்டத் தொழிலாளர்களுக்கு 1350 ரூபா சம்பளம் எந்த வகையிலும் போதுமானதல்ல. இறப்பர் தொழிலாளர்களும் இதேபோன்று பிரச்சினைகளை எதிர்கொண்டுள்ளனர். நாட்டில் சகல தொழிற்துறைகளைச் சேர்ந்த தொழிலாளர்களும் இவ்வாறான பொருளாதார நெருக்கடிகளுக்கு மத்தியிலேயே வாழ்கின்றனர். இதே நிலைமை தொடர்ந்தால் இனிவரும் காலங்களில் இந்த துறைகளில் மனித வளப் பற்றாக்குறை ஏற்படுவதை தவிர்க்க முடியாது.

தொழிற்துறை மாத்திரமின்றி தேசிய பாதுகாப்பும் இவ்வாறு தான் ஊசலாடிக் கொண்டிருக்கிறது. தேசிய பாதுகாப்பை உறுதிப்படுத்துவதற்கான வேலைத்திட்டங்களை நடைமுறைப்படுத்துவதற்கு மூன்று பௌர்னமிகள் போதும் என தற்போதைய பிரதி பாதுகாப்பு அமைச்சர் தேர்தலுக்கு முன்னர் குறிப்பிட்டிருந்தார். ஆனால் இன்று என்ன நடக்கிறது? நாட்டின் ஏதாவதொரு பகுதியில் தினந்தோறும் துப்பாக்கிச்சூடுகள் இடம்பெற்றுக் கொண்டிருக்கின்றன. தேசிய மக்கள் சக்தி அதிகாரத்தைக் கைப்பற்றிய பின்னர் 12 பௌர்ணமிகளைக் கடந்துள்ளோம். இந்தக் காலப்பகுதிக்குள் 77 துப்பாக்கிச்சூடுகளால் 42 பேர் கொல்லப்பட்டுள்ளதோடு, மேலும் 48 பேர் காயமடைந்துள்ளனர். இது தான் தேசிய பாதுகாப்பு உறுதிப்படுத்தப்பட்டு குற்றச் செயல்கள் கட்டுப்படுத்தப்பட்டுள்ள விதமா?

நாளொன்று ஒருவர் கொல்லப்படும் நிலைமைக்கு அப்பால் தற்போது ஒரே நாளில் ஒன்றுக்கும் மேற்பட்டோர் மீது துப்பாக்கிச்சூடு நடத்தப்படும் சூழல் தோற்றம் பெற்றுள்ளது. இவ்வாறு துப்பாக்கிச்சூடுகளால் கொல்லப்பட்டோருக்கு வாழ்வதற்கான உரிமையை வழங்குவதற்கு அநுர அரசாங்கம் தவறியுள்ளது. இது பாரதூரமான பிரச்சினையாகும். பொது மக்கள் பாதுகாப்பு அமை;ச்சர் தேசிய பாதுகாப்பு தொடர்பில் பிரச்சினை இருப்பதாக ஏற்றுக் கொண்டிருக்கின்றார். பதில் பொலிஸ்மா அதிபரும் அரசியல்வாதிகளைப் போன்றே பேசிக் கொண்டிருக்கின்றார். நாட்டில் இவ்வாறானதொரு நிலைமை இடம்பெற்ற வாய்ப்பளித்தமைக்காக பதில் பொலிஸ்மா அதிபர் பதவி விலக வேண்டும். எல்லா பக்கங்களிலும் அரசாங்கம் தோல்வியடைந்துள்ளது என்றார்.