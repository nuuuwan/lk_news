கிடா முட்டு சண்டையை உரக்க பேசும் 'ஜாக்கி'

நடிகர்கள் யுவன் கிருஷ்ணா-  ரிதன் கிருஷ்ணாஸ் கதையின் நாயகர்களாக நடித்திருக்கும் 'ஜாக்கி' எனும் திரைப்படம் - கோயில்களின் நகரம் என்று போற்றப்படும் மதுரையில் பாரம்பரியமாக நடத்தப்பட்டு வரும் கிடா முட்டு சண்டையை மையப்படுத்திய படைப்பு என படக் குழுவினர் உற்சாகத்துடன் தெரிவித்துள்ளனர். இது தொடர்பாக பிரத்யேக மோசன் போஸ்டரையும் வெளியிட்டுள்ளனர்.

'மட் ' ( MUD) எனும் படத்தை இயக்கிய இயக்குநர் டொக்டர் பிரபகல் இயக்கத்தில் உருவாகும் 'ஜாக்கி' எனும் திரைப்படத்தில் யுவன் கிருஷ்ணா, ரிதன் கிருஷ்ணாஸ், அம்மு அபிராமி, மதுசூதன் ராவ் உள்ளிட்ட பலர் நடித்திருக்கிறார்கள்.

என். எஸ்.  உதயகுமார் ஒளிப்பதிவு செய்திருக்கும் இந்த திரைப்படத்திற்கு சக்தி பாலாஜி இசையமைத்திருக்கிறார். ஜல்லிக்கட்டு போல் தமிழர்களின் பாரம்பரியமான வீர விளையாட்டான கிடா முட்டு சண்டையை மையப்படுத்திய இந்த திரைப்படத்தை பி கே 7 ஸ்டுடியோஸ் நிறுவனம் சார்பில் தயாரிப்பாளர்கள் பிரேமா கிருஷ்ணதாஸ் மற்றும் சி. தேவதாஸ் ஆகியோர் இணைந்து தயாரித்திருக்கிறார்கள்.

படத்தைப் பற்றி இயக்குநர் பேசுகையில், '' மதுரையில் நடைபெறும் கிடா முட்டு சண்டையை கடந்த சில ஆண்டுகளுக்கு முன் பார்வையிட நேர்ந்தது. அதன் பிறகு அதைப்பற்றிய ஆய்வுகளை மேற்கொண்ட போது ...கிடா முட்டு சண்டைக்காக தயாராகும் ஆட்டுக்கிடா - கிடா கிட்டாரிகள் ஆகியோருக்கு இடையேயான உறவு உணர்வுபூர்வமாக இருந்ததும்... இந்த விளையாட்டு பாரம்பரிய கலாச்சாரத்தை பிரதிபலித்ததாலும்... இதனை  'ஜாக்கி' என் பெயரில் படைப்பாக உருவாக்கி இருக்கிறேன். இந்தப் படைப்பு நிச்சயம் தமிழர்களின் பாரம்பரியத்தை பறைசாற்றும்'' என்றார்.

இப்படத்தின் பணிகள் நிறைவடைந்து இறுதி கட்டத்தை எட்டி இருப்பதால் ... தற்போது இப்படத்தின் மோசன் போஸ்டரை படக்குழுவினர் வெளியிட்டுள்ளனர். விரைவில் படத்தின் டீசர் மற்றும் வெளியீட்டு திகதி அதிகாரப்பூர்வமாக அறிவிக்கப்படும் என எதிர்பார்க்கப்படுகிறது.