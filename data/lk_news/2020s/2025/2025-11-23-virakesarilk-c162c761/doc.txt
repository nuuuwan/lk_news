நாமல் தான் எதிர்க்கட்சி தலைவர் - மனோகணேசன்

நுகேகொடையில் கூட்டு எதிர்க்கட்சிகள் நடத்திய அரச எதிர்ப்பு கூட்டம் பல முக்கிய செய்திகளை வலியுறுத்தியிருக்கிறது. சில மாதங்களுக்கு முன் சொந்த ஊரிலேயே, 50பேரைக் கூட, திரட்ட முடியாத நிலையிலிருந்த பொதுஜன பெரமுன ஏனைய கட்சிகளுடன் இணைந்து அந்த நிலைமையை மாற்றியமைத்திருக்கிறது.

சஜித் இதுபோன்றதொரு கூட்டத்தை, கூட்டி காட்டும் வரை, நாட்டில்  நாமல் ராஜபக்ஷதான் எதிர்க்கட்சி தலைவர் என தமிழ் முற்போக்கு கூட்டணியின் தலைவரும் பாராளுமன்ற உறுப்பினருமான மனோகணேசன் தெரிவித்துள்ளார்.

எதிரணி கூட்டம் தரும் செய்தி என்ன? பெரும்பாலும் சிங்கள பௌத்த மக்களை மட்டும் கொண்ட, கணிசமான கூட்டம். நிகழ்வு ஆரம்பிக்க முன்னரும், நிறைவடைந்த பின்னரும் எடுக்கப்பட்ட புகைப்படங்களைக் கொண்டு ஊடக நிறுவனங்களின் விருப்பபடி, கூட்டம்பற்றி, செய்திகள் வெளியிடப்படலாம். அவரவர் விருப்பம் வேறு. உண்மை வேறு. இதை நாம் பகுத்து அறிய வேண்டும்.

சில மாதங்களுக்கு முன் சொந்த ஊரிலேயே, 50 பேரைக் கூட, திரட்ட முடியாத நிலையில், இருந்த நாமல் ராஜபக்ஷவின் ஸ்ரீலங்கா பொதுஜன பெரமுன கட்சி, இன்று ஐக்கிய தேசிய கட்சி மற்றும் ஸ்ரீலங்கா சுதந்திர கட்சியுடன் இணைந்து தனது பலத்தை காண்பித்துள்ளது.

எனது வீட்டில் இருந்து நடந்து செல்லும் தூரத்திலேயே நுகேகொடை சந்தி காணப்படுகிறது. கூட்ட ஏற்பாட்டாளர்கள் பலமுறை நமது கட்சிக்கு அழைப்பு விடுத்தார்கள். எனினும் அந்த அழைப்பினை நாம் மறுத்து விட்டோம்.

எவ்வாறிருப்பினும் இந்த கூட்டத்தை மாத்திரம் வைத்துக் கொண்டு அரசாங்கத்தை உடனடியாகக் கவிழ்த்து விட முடியாது. அது வெறும் வர்ணமயமான கனவாகும். மேடையிலும் அவ்வாறு எதுவும் சொல்லப்படவில்லை. ஆனால்,தான் கப்பல் கட்டுவது துறைமுகத்தில் தரித்து நிற்பதற்கல்ல. ஆழ்கடலில் பயணிப்பதற்கு தான் என நாமல் ராஜபக்ஷ தனது உரையில் குறிப்பிட்டார்.

அந்த வகையில் இது, அரசாங்கத்துக்கு சவால்விடும் கூட்டம் என்பதை விட, தேசத்தின் பிரதான எதிர்க்கட்சி யார் என்பதை நிலை நாட்டுவதையே முதல் கனவாகக் கொண்டிருந்தது. இதன் மூலம் இங்கே கூடிய சிங்கள (பௌத்த) மக்கள் , சில செய்திகளை தந்திருக்கின்றது.

2019இல் கோட்டாபய ராஜபக்ஷவுக்கும், பின் 2024இல் அனுரகுமார திஸாநாயக்கவுக்கும் வாக்களித்த, அதே 69 இலட்சம் மக்கள், தாம் விரும்பினால்  தாய் வீடு திரும்பலாம். எந்நேரமும் மாறலாம். மாறாமலும் விடலாம். எப்படியும், இங்கே நாம் தான் எஜமானர். எங்கள் தேசாபிமானம் தான் இங்கே முதன்மைக் குடிகள்; என்பது வலியுறுத்தப்பட்டிருக்கிறது.

சிறுபான்மை சில்லறைகள் அமைதியாக வேடிக்கை பார்க்க வேண்டும். அல்லது ஓரமாகச்சென்று விளையாட வேண்டும். பாராளுமன்ற எதிர்கட்சி தலைவரான சஜித் பிரேமதாச இதுபோன்றதொரு கூட்டத்தை, வெளியே கூட்டி காட்டும் வரை, நாட்டில்  நாமல் ராஜபக்ஷதான் எதிர்க்கட்சி தலைவராக இருப்பார் என தமிழ் முற்போக்கு கூட்டணியின் தலைவரும் பாராளுமன்ற உறுப்பினருமான மனோகணேசன் தெரிவித்துள்ளார்.