அமெரிக்காவில் அதிரடி : சட்ட விரோதமாக குடியேறிய 400 ஈரானியர்கள் நாடு கடத்தப்படவுள்ளனர்!

அமெரிக்க ஜனாதிபதியாக டொனால்ட் டிரம்ப் பதவியேற்ற பிறகு, நிர்வாகத்தில் பல்வேறு அதிரடி மாற்றங்கள் செய்யப்பட்டு வருகின்றன. அதன் ஒரு பகுதியாக, சட்டவிரோதமாக குடியேறியவர்களை அவர்களின் சொந்த நாடுகளுக்குத் திருப்பி அனுப்பும் நடவடிக்கை தீவிரமடைந்துள்ளது.

அமெரிக்கக் குடியேற்றத் துறை அதிகாரிகள், வணிக வளாகங்கள் மற்றும் தனியார் நிறுவனங்களில் அதிரடி சோதனை மேற்கொண்டு, உரிய ஆவணங்கள் இன்றித் தங்கியிருப்பவர்களைக் கைது செய்து அவர்களின் சொந்த நாடுகளுக்குத் திருப்பி அனுப்புகின்றனர்.

இந்த அதிரடி நடவடிக்கையின் ஒரு பகுதியாக, ஈரானைச் சேர்ந்த சுமார் 400 பேர் உரிய ஆவணங்கள் இல்லாமல் அங்குத் தங்கியிருந்தது கண்டறியப்பட்டுள்ளது. அண்மையில் மேற்கொள்ளப்பட்ட சோதனையில் மட்டும் ஈரானைச் சேர்ந்த 120 பேர் கைது செய்யப்பட்டனர். இதன் மூலம் கைதான ஈரானியர்களின் எண்ணிக்கை 400ஐ தாண்டியுள்ளது.

ஈரானின் வெளியுறவு அமைச்சகத்தின் பாராளுமன்ற மற்றும் தூதரக விவகாரங்களுக்கான பொது பணிப்பாளர் *ஹொசைன் நூஷபாடி (Hossein Noushabadi), ஊடகங்களுக்கு தெரிவிக்கையில், அமெரிக்கா சுமார் 400 ஈரானியர்களை நாடு கடத்தத் திட்டமிட்டுள்ளது என்று கூறினார்.

நாடு கடத்தப்படவுள்ள முதல் தொகுதியில் உள்ள 120 ஈரானியர்கள் கட்டாருக்கு கொண்டுவரப்பட்ட பின்னர் அடுத்த ஓரிரு நாட்களில் ஈரான் வருவார்கள் என்று அவர் கூறினார்.

இவ்வாறு நாடு கடத்தப்படுபவர்களில் பெரும்பாலானோர் உரிய ஆவணங்கள் இல்லாமல் மெக்சிக்கோ வழியாக அமெரிக்காவுக்குள் நுழைந்தவர்கள் ஆவர். மேலும் சிலர் பிற குடியேற்றச் சிக்கல்களை எதிர்கொண்டவர்கள் என்றும் நூஷபாடி தெரிவித்தார்.

இந்த நாடு கடத்தும் முடிவை அமெரிக்க அதிகாரிகள் ஈரானுடன் எந்தவொரு ஆலோசனையும் செய்யாமல் தன்னிச்சையாக எடுத்ததாக நூஷபாடி கூறினார்.

டிரம்ப் நிர்வாகம் இந்த நாடு கடத்தும் நடவடிக்கை குறித்துப் பொதுவில் இதுவரை எந்த அறிவிப்பும் வெளியிடவில்லை. எனினும், அமெரிக்க வரலாற்றிலேயே மிகப்பெரிய நாடு கடத்தும் நடவடிக்கையை மேற்கொள்ளப் போவதாக டிரம்ப் உறுதியளித்துள்ள நிலையில், இந்தச் சம்பவம் குடியேறியவர்கள் மற்றும் தஞ்சம்கோருவோர் மீதான பரவலான நடவடிக்கையின் ஒரு பகுதியாக அமைகிறது.