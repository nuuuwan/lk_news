நடிகர் ரஜினி கிஷன் நடிக்கும்' ரஜினி கேங் ' படத்தின் இசை மற்றும் முன்னோட்டம் வெளியீடு

தயாரிப்பாளரும், நடிகருமான ரஜினி கிஷன் கதையின் நாயகனாக அழுத்தமான வேடத்தில் நடித்திருக்கும் 'ரஜினி கேங்' எனும் திரைப்படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது. இதனைத் தொடர்ந்து முன்னணி நட்சத்திர நடிகரான விஷ்ணு விஷால் 'ரஜினி கேங் ' படத்தின் முன்னோட்டத்தை சமூக வலைதள பக்கத்தில் வெளியிட்டு படக் குழுவினருக்கு வாழ்த்து தெரிவித்திருக்கிறார்.

இயக்குநர் எம். ரமேஷ் பாரதி இயக்கத்தில் உருவாகி உள்ள 'ரஜினி கேங்' எனும் திரைப்படத்தில் ரஜினி கிஷன், திவிகா, முனிஸ்காந்த், மொட்டை ராஜேந்திரன், கூல் சுரேஷ், கல்கி ராஜா, சுருளி மனோகர் உள்ளிட்ட பலர் நடித்திருக்கிறார்கள். என். எஸ். சதீஷ்குமார் ஒளிப்பதிவு செய்திருக்கும் இந்த திரைப்படத்திற்கு எம். எஸ் .ஜோன்ஸ் ரூபர்ட் இசையமைத்திருக்கிறார். ஹாரர் கொமடி ஜேனரில் தயாராகி இருக்கும் இந்த திரைப்படத்தை மிஸ்ரி என்டர்பிரைசஸ் நிறுவனம் தயாரித்திருக்கிறது.‌

விரைவில் வெளியிட திட்டமிடப்பட்டு வரும் இப்படத்தின் இசை மற்றும் முன்னோட்ட வெளியீட்டு விழா சென்னையில் நடைபெற்றது. இந்நிகழ்வில் படக்குழுவினருடன் இயக்குநர்- தயாரிப்பாளர் திருமலை, தயாரிப்பாளர் ஹெச் .முரளி, பாடகர் அந்தோனி தாசன், பாடகி தீப்தி சுரேஷ், நடிகர் அஜய் ஆகியோர் சிறப்பு அதிதிகளாக பங்கு பற்றினர்.

படத்தைப் பற்றி இயக்குநர் பேசுகையில், '' ரஜினி கேங் அனைவரும் ரசிக்கும் வகையிலான ஹாரர் கொமடி திரைப்படம். இந்தப் படத்தில் மொத்தம் ஐந்து பாடல்கள் இருக்கிறது. இந்தப் படம் முதல் பாதி கொமடியாகவும், இரண்டாம் பாதி ஹாரர் எலிமெண்ட்டுடனும் இருக்கும்.  பெற்றோர்களின் எதிர்ப்பால் ஊரை விட்டு ஓடிச் சென்று திருமணம் செய்து கொள்ளும் காதல் தம்பதிகள் எதிர்கொள்ளும் அமானுஷ்யமான சம்பவங்களும், அது தொடர்பான நிகழ்வுகளும் தான் இப்படத்தின் திரைக்கதை '' என்றார்.