பேரிடரால் பாதிக்கப்பட்டுள்ள இலங்கைக்கு பிரித்தானியாவும் உதவிக்கரம்!

டித்வா புயல் தாக்கத்தால் பாதிக்கப்பட்டுள்ள இலங்கையினருடன் தங்களது வலுவான ஒற்றுமையைத் இங்கிலாந்து தெரிவித்துள்ளது. இந்த கடுமையான அசாதாரணத்திற்குப் பின்னர், உயிர்களை காப்பாற்றுவதற்கும் அவசர தேவைகள் வழங்குவதற்கும் மனிதாபிமான அமைப்புகளுடன் இணைந்து செயற்பட்டு வருவதாகவும் இங்கிலாந்து குறிப்பிட்டுள்ளது.

இங்கிலாந்து வெளியுறவு, மேம்பாட்டு மற்றும் தூதரக விவகாரங்களுக்கான அலுவலகத்தின் எக்ஸ் பதிவில் மேற்கண்டவாறு குறிப்பிடப்பட்டுள்ளது.

“ இலங்கையின் வடக்கு, வடமத்திய, கிழக்கு உள்ளிட்ட பல பகுதிகளில் ஏற்பட்ட மிகப்பெரிய சேதங்களை கருத்தில் கொண்டு, அவசர குடியிருப்பு வசதிகள் (shelter) வழங்குதல், தூய குடிநீர் மற்றும் சுகாதார வசதிகளை ஏற்படுத்துதல்,  மருத்துவப் பொருட்கள் மற்றும் அவசர சுகாதார சேவைகளை அனுப்புதல் போன்ற பல நடவடிக்கைகள் விரைவாக முன்னெடுக்கப்படுகின்றன.

மேலும், இங்கிலாந்து அரசு உலகளாவிய மனிதாபிமான பங்குதாரர்கள் மூலம் நிலைமையை தொடர்ந்து கண்காணித்து, தேவையான உதவிகளை விரிவுபடுத்தத் தயாராக இருப்பதாக குறிப்பிடப்பட்டுள்ளது.

இங்கிலாந்து எம்.பி சீமா மால்தோறாவின் எக்ஸ் பதிவுக்கு பதில் வழங்கியுள்ள பதிவிலேயே இங்கிலாந்து வெளியுறவு, மேம்பாட்டு மற்றும் தூதரக விவகாரங்களுக்கான அலுவலகம் மேற்கண்டவாறு குறிப்பிட்டுள்ளது.

“ஆசியாவின் பல நாடுகளில் இடம்பெறும் கொடிய புயல்கள் பெரும் அழிவுகளை ஏற்படுத்துகின்றன. இலங்கை, இந்தோனேஷியா, தாய்லாந்து, மலேசியா, வியட்நாம் மற்றும் இந்தியாவில் ஏற்பட்டுள்ள பாதிப்புகள் கவலையை ஏற்படுத்துகின்றன. ஐக்கிய இராச்சியம் இந்த நிலையை நெருக்கமாக கண்காணித்து வருகின்றது. தேவையான உதவிகளை வழங்குவதற்காக எங்கள் சர்வதேச கூட்டாளர்களுடன் கலந்துரையாடல் நடைபெற்று வருகிறது. பாதிக்கப்பட்ட அனைவருடனும் எங்கள் எண்ணங்கள் இணைந்துள்ளன.” என தெரிவித்துள்ளார்.