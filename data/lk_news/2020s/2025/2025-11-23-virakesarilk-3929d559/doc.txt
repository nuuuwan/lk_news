300 வகையான அத்தியாவசிய மருந்து பொருட்களுக்கு தட்டுப்பாடு நிலவுவதாக காவிந்த ஜயவர்தன எம்.பி. தெரிவிப்பு

நாட்டில் 862 அத்தியாவசிய மருந்து பொருட்களில் சுமார் 300 வகையான மருந்து பொருட்களுக்கு தட்டுப்பாடு காணப்படுகிறது. சகல அரச வைத்தியசாலைகளிலும் அத்தியாவசிய மருந்து பொருட்களுக்கு தட்டுப்பாடு நிலவும் போது இலவச சுகாதார சேவையை மாத்திரம் நம்பியுள்ள நடுத்தர மக்களின் நிலைமை பாதிக்கப்படும். அரச துறைகளின் அதிகாரிகள் மற்றும் உத்தியோகத்தர்களுக்கு வழங்கப்படும் சலுகைகள் வைத்தியர்களுக்கும் வழங்கப்பட வேண்டுமென ஐக்கிய மக்கள் சக்தியின் கம்பஹா மாவட்ட பாராளுமன்ற  உறுப்பினர் காவிந்த ஜயவர்தன தெரிவித்தார்.

பாராளுமன்றத்தில் நேற்று  சனிக்கிழமை  நடைபெற்ற   2026 ஆம் ஆண்டுக்கான வரவு - செலவுத் திட்டத்தில்  சுகாதார மற்றும் வெகுஜன ஊடக  அமைச்சுக்கான குழு நிலை விவாதத்தில் உரையாற்றுகையில் மேற்கண்டவாறு குறிப்பிட்டார்.

பொருளாதார பாதிப்புக்கு மத்தியில் பாதிக்கப்பட்ட சுகாதாரத்துறை இன்றும்  அந்த பாதிப்பில் இருந்து மீளவில்லை. முன்னாள் சுகாதாரத்துறை அமைச்சர் கெஹெலிய ரம்புக்வெல்ல அப்பாவி மக்களின் உயிரை அச்சுறுத்தலுக்குள்ளாக்கினார். அதற்கு எதிராக நாங்கள் தான் அன்று எதிர்ப்பு தெரிவித்து  அவருக்கு எதிராக நம்பிக்கையில்லா பிரேரணை கொண்டு வந்துள்ளோம்.

சுகாதார துறையில் நிலவும் அடிப்படை பிரச்சினைகளுக்கு தீர்வு பெற்றுக்கொடுப்பதாகவும்,மருந்து பொருட்கள் மீதான வெற் வரியை இரத்துச் செய்வதாகவும் ஜனாதிபதி அநுரகுமார  திஸாநாயக்க குறிப்பிட்டார்.ஆனால் இன்று வரை அந்த வாக்குறுதிகள் நிறைவேற்றப்படவில்லை. இதனால் நடுத்தர மக்கள் பாதிக்கப்பட்டுள்ளார்கள்.

நாட்டில் 862 அத்தியாவசிய மருந்து பொருட்களில் சுமார் 300 வகையான மருந்து பொருட்களுக்கு தட்டுப்பாடு காணப்படுகிறது. சகல அரச வைத்தியசாலைகளிலும் அத்தியாவசிய மருந்து பொருட்களுக்கு தட்டுபாடு நிலவும் போது இலவச சுகாதார சேவையை மாத்திரம் நம்பியுள்ள நடுத்தர மக்களின் நிலைமை பாதிக்கப்படும்.

தற்போது பெரும்பாலான அரச வைத்தியசாலைகளில்  வெளியக மருந்தகங்களில் மருந்துகளை பெற்றுக்கொள்வதற்கான துண்டுச்சீட்டுக்கள்  வழங்கப்படுகின்றன. பல்வேறு நெருக்கடிகளுக்கு மத்தியில் வைத்தியர்கள் மற்றும் சுகாதார சேவையாளர்கள் அர்ப்பணிப்புடன் செயற்படுகிறார்கள்.  இந்த அர்ப்பணிப்பினால் தான் இலங்கையின் இலவச  சுகாதார சேவை பாதுகாக்கப்படுகிறது. ஆசியாவில் இன்றளவில் முன்னிலையில் காணப்படுகிறது. இலவச சுகாதார சேவையில் தரத்தை மேம்படுத்த வேண்டும்.

2022 - 2025 வரையான காலப்பகுதியில் 726  விசேட வைத்தியர்களும், 1,116  மருத்துவ உத்தியோகத்தர்களும், உள்ளடங்களாக 2,842 சுகாதார சேவையாளர்கள் நாட்டை விட்டு வெளியேறியுள்ளார்கள். அதேபோல் 6000 சுகாதார சேவை உத்தியோகத்தர்கள் நாட்டை விட்டு வெளியேறுவதற்கு விண்ணப்பித்துள்ளார்கள். வைத்தியர்கள் மற்றும் சுகாதார உத்தியோகத்தர்கள் நாட்டை விட்டு வெளியேறினார் இலவச சுகாதார  சேவை கட்டமைப்பும் வீழ்ச்சியடையும்.

வைத்தியர்கள் மற்றும் சுகாதார சேவை உத்தியோகத்தர்களின் சம்பள முரண்பாட்டுக்கு அரசாங்கம் தீர்வு பெற்றுக்கொடுக்க  வேண்டும். அரச துறைகளின்  ஏனைய  அதிகாரிகள் மற்றும் உத்தியோகத்தர்களுக்கு வழங்கப்படும் சலுகைகள் வைத்தியர்களுக்கு வழங்கப்பட வேண்டும். அப்போது தான் வைத்தியர்களின் குடியகல்வை தடுக்க முடியும் என்றார்.