இயக்குநர் மோகன் ஜி வெளியிட்ட 'தடை அதை உடை' படத்தின் கிளர்வோட்டம்

நடிகர் மகேஷ் (அங்காடி தெரு) கதையின் நாயகர்களில் ஒருவராக நடித்திருக்கும் 'தடை அதை உடை' எனும் திரைப்படத்தின் கிளர்வோட்டம் வெளியிடப்பட்டிருக்கிறது. இதனை முன்னணி இயக்குநரான மோகன் ஜி அவருடைய சமூக வலைதள பக்கத்தில் வெளியிட்டு, படக்குழுவினருக்கு வாழ்த்து தெரிவித்திருக்கிறார்.

இயக்குநர் அறிவழகன் முருகேசன் இயக்கத்தில் உருவாகியுள்ள 'தடை அதை உடை' எனும் திரைப்படத்தில் மகேஷ், குணா பாபு, கணேஷ், மகாதீர் முஹம்மது உள்ளிட்ட பலர் நடித்திருக்கிறார்கள்.

தங்கப்பாண்டியன் - சோட்டா மணிகண்டன் ஆகியோர் இணைந்து ஒளிப்பதிவு செய்திருக்கும் இந்த திரைப்படத்திற்கு சாய் சுந்தர். பி இசையமைத்திருக்கிறார். ஒடுக்கப்பட்ட மக்களின் வாழ்வியலை பேசும் படைப்பாக உருவாகி இருக்கும் இந்த திரைப்படத்தை காந்திமதி பிக்சர்ஸ் நிறுவனம் தயாரித்திருக்கிறது.

எதிர்வரும் 31 ஆம் திகதியன்று உலகம் முழுவதும் படமாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தின் டீசர் வெளியிடப்பட்டிருக்கிறது.

இதில் இடம் பிடித்திருக்கும் காட்சிகள் ஆதிக்க உணர்வாளர்களுக்கும், ஒடுக்கப்பட்ட மக்களுக்கும் இடையே நிகழும் சம்பவங்களும் அது தொடர்பான நிகழ்வுகளும் இடம் பிடித்திருப்பதால் ஒரு பிரிவு ரசிகர்களிடம் எதிர்பார்ப்பை ஏற்படுத்தி இருக்கிறது.