நடிகர் ஆனந்தராஜ் நடித்திருக்கும் 'மெட்ராஸ் மாஃபியா கம்பனி' படத்தின் இசை மற்றும் முன்னோட்டம் வெளியீடு

குணச்சித்திர நடிப்பிலும், நகைச்சுவை நடிப்பிலும் தனித்துவமான திறமையை வெளிப்படுத்தி இன்றைய இளம் தலைமுறை ரசிகர்களையும் கவர்ந்து இழுக்கும் மூத்த நடிகரான ஆனந்தராஜ் கதையின் நாயகனாக நடித்திருக்கும் 'மெட்ராஸ் மாஃபியா கம்பனி' எனும் திரைப்படத்தின் இசை மற்றும் முன்னோட்ட வெளியீட்டு விழா சென்னையில் சிறப்பாக நடைபெற்றது.

அறிமுக இயக்குநர் ஏ. எஸ். முகுந்தன் இயக்கத்தில் உருவாகி உள்ள 'மெட்ராஸ் மாஃபியா கம்பனி' எனும் திரைப்படத்தில் ஆனந்த் ராஜ், சம்யுக்தா ஷான், முனீஸ்காந்த், தீபா, சசி லயா, ராம்ஸ், ஆனந்த் பாபு, ஷகீலா , ஆராதியா உள்ளிட்ட பலர் நடித்துள்ளனர் அசோக் ராஜ் ஒளிப்பதிவு செய்திருக்கும் இந்த திரைப்படத்திற்கு ஸ்ரீகாந்த் தேவா இசையமைத்திருக்கிறார். தாதா ஒருவரின் வாழ்க்கையை மையப்படுத்திய இந்தத் திரைப்படத்தை அண்ணா புரொடக்ஷன்ஸ் நிறுவனம் சார்பில் தயாரிப்பாளர் வி. சுகந்தி அண்ணாதுரை தயாரித்திருக்கிறார்.

அனைத்து பணிகளும் நிறைவடைந்து வெளியீட்டிற்காக காத்திருக்கும் இத்திரைப்படத்தின் இசை மற்றும் முன்னோட்ட வெளியிட்டு விழா சென்னையில் நடைபெற்றது. இந்த விழாவில் இயக்குநர்கள் ஆர். கே. செல்வமணி - ஆர். வி. உதயகுமார்- பேரரசு - ஆகியோர் சிறப்பு அதிதிகளாக பங்கு பற்றினர்.

படத்தைப் பற்றி இயக்குநர் பேசுகையில் , '' தாதா ஒருவரின் வாழ்வில் நடைபெறும் எதிர்பாராத திருப்பங்களை மையப்படுத்தி இப்படத்தின் திரைக்கதை அமைக்கப்பட்டிருக்கிறது. இப்படத்தின் கதையை தயாரிப்பாளர் எழுத, அதற்கு திரைக்கதை அமைத்து இயக்கியிருக்கிறேன். அனைத்து தரப்பு ரசிகர்களையும் கவரும் வகையில் பொழுதுபோக்கு அம்சங்களுடன் உருவாக்கி இருக்கிறேன்'' என்றார்.