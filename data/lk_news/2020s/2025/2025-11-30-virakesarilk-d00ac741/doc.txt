மண் ஈரப்பதமாக இருப்பதால் மண்சரிவு அபாயம் குறைவடையவில்லை - வளிமண்டலவியல் திணைக்களம் எச்சரிக்கை

மழையுடனான காலநிலை குறைவடைந்த போதும் மத்திய மலைப்பகுதிகளில் உள்ள மின் உற்பத்தி நிலையங்களைச் சுற்றியுள்ள பகுதிகளில் இருக்கும் நீர் படிப்படியாக கீழ்நோக்கி நகர்ந்து வருகிறது. எனவே வெள்ள அச்சுறுத்தல் தொடர்பாக நீர்ப்பாசனத் திணைக்கள அறிவிப்புகளைத் தொடர்ந்து கவனத்தில் கொள்ளுமாறு இலங்கை வளிமண்டலவியல் திணைக்களப் பணிப்பாளர் நாயகம் அதுல கருணாநாயக்க பொதுமக்களிடம் கோரிக்கை விடுத்துள்ளார்.

தற்போது நாட்டிலுள்ள சகல இடங்களிலும் மண் ஈரப்பதமாக இருப்பதால், சில சமயங்களில் மண்சரிவு ஏற்பட வாய்ப்புள்ளது. எனவே மக்கள் வீடுகளுக்குத் திரும்பிச் செல்லும்போது இது குறித்துக் கவனம் செலுத்துவது அவசியமாகும். அத்தோடு, திருகோணமலை முதல் காங்கேசன்துறை வரையிலான கரையோரப் பகுதியில் மீன்பிடி மற்றும் கப்பல் போக்குவரத்து நடவடிக்கைகளில் ஈடுபடுவதைத் தவிர்க்குமாறும் மீனவர் சமூகத்திடம் கேட்டுக் கொள்கின்றோம்.

சூறாவளியின் நேரடித் தாக்கம் நீங்கியுள்ள போதிலும், அதன் மறைமுகத் தாக்கம் இன்னும் நீடிக்கிறது. காற்றின் வேகம் மணிக்கு 50 கிலோமீட்டர் வரை அதிகரிக்கும். கடல் அலைகள் 2-3 மீட்டர் வரை உயரும். ஏனைய கடல் பகுதிகளில் காற்றின் வேகம் குறைந்துள்ளதால், மீன்பிடி நடவடிக்கைகளை மீண்டும் ஆரம்பிப்பது குறித்து மீன்பிடித் திணைக்களத்துடன் கலந்தாலோசித்து பொருத்தமான முடிவுகளை எடுக்க முடியும்.

திட்வா புயலானது நேற்றைய தினம் சனிக்கிழமை (29) யாழ்ப்பாணத்திலிருந்து சுமார் 170 கி.மீ வட-வடகிழக்கே மையம்கொண்டிருந்தது. இது வட தமிழ்நாட்டுக் கடற்கரைக்கு இணையாக வடக்கு நோக்கி நகர அதிக வாய்ப்புள்ளது.

எனவே திருகோணமலையிலிருந்து புத்தளம் வரை, காங்கேசன்துறை மற்றும் மன்னார் வழியாக நீண்டுள்ள கடல் பகுதிகளிலும், அத்துடன் அதனைச் சுற்றியுள்ள கடல் பகுதிகளிலும், மணிக்கு 50-60 கி.மீ வேகத்திலும், சில சமயங்களில் 70 கி.மீ வரை பலத்த காற்று வீசக்கூடும். இந்தக் கடல் பகுதிகள் சில நேரங்களில் மிகவும் கொந்தளிப்பாக காணப்படும். மற்ற கடல் பகுதிகளில் காற்றின் வேகம் மணிக்கு 30-40 கி.மீ இருக்கும்.

புத்தளத்திலிருந்து கொழும்பு வழியாக நீர்கொழும்பு வரையிலும், திருகோணமலையிலிருந்து பொத்துவில் வழியாக அம்பாந்தோட்டை வரையிலும் நீண்டுள்ள கடலோரப் பகுதிகளில், சில சமயங்களில் மணிக்கு சுமார் 50 கி.மீ வேகத்தில் ஓரளவு பலத்த காற்று வீசக்கூடும். இந்தக் கடல் பகுதிகள் சில நேரங்களில் ஓரளவு கொந்தளிப்பாக காணப்படும். நாட்டை சுற்றியுள்ள மற்ற கடல் பகுதிகள் மிதமான கொந்தளிப்புடன் காணப்படும்.