போதைப்பொருள் கடத்தல் தொடர்பில் சிவப்பு அறிவித்தல் விடுக்கப்பட்டுள்ள  72 சந்தேகநபர்களில் 32 பேர் எங்கிருக்கிறார் என்பதும் தெரியும்  - பொது மக்கள் பாதுகாப்பு அமைச்சர்

உள்நாட்டில் மாத்திரமின்றி வெளிநாடுகளிலிருந்து இலங்கையில் போதைப்பொருள் கடத்தலுடன் தொடர்புடையவர்களை கைது செய்வதற்கான நடவடிக்கைகளும் எடுக்கப்பட்டுள்ளன. சிவப்பு அறிவித்தல் விடுக்கப்பட்டுள்ள 72 சந்தேகநபர்களில் 32 சந்தேகநபர்கள் எங்கு இருக்கின்றார்கள் என்பதும் இனங்காணப்பட்டுள்ளதாக பொது மக்கள் பாதுகாப்பு அமைச்சர் ஆனந்த விஜேபால தெரிவித்தார்.

நேற்று சனிக்கிழமை (27)  மல்வத்து மற்றும் அஸ்கிரிய பீடங்களின் மகாநாயக்க தேரர்களை சந்தித்து போதைப்பொருள் ஒழிப்பு திட்டங்கள் தொடர்பில் தெளிவுபடுத்திய பின்னர் ஊடகங்களுக்கு கருத்து வெளியிட்ட போதே அவர் இதனைத் தெரிவித்தார். இது தொடர்பில் அவர் மேலும் குறிப்பிடுகையில்,

உள்நாட்டில் மாத்திரமின்றி வெளிநாடுகளிலிருந்து இலங்கையில் போதைப்பொருள் கடத்தலுடன் தொடர்புடையவர்களை கைது செய்வதற்கான நடவடிக்கைகளும் எடுக்கப்பட்டுள்ளன. சிவப்பு அறிவித்தல் விடுக்கப்பட்டுள்ள 72 சந்தேகநபர்களில் 32 சந்தேகநபர்கள் எங்கு இருக்கின்றார்கள் என்பதும் இனங்காணப்பட்டுள்ளது.

மேலும் 20 பேர் வெளிநாடுகளில் கைது செய்யப்பட்டு விளக்கமறியலில் வைக்கப்பட்டுள்ளனர். இவர்கள் அனைவரும் விரைவில் நாட்டுக்கு அழைத்து வரப்பட்டு சட்டத்தின் முன் நிறுத்தப்படுவர். பொலிஸ் மற்றும் விசேட அதிரடிப்படையில் சுமார் 30 000 வெற்றிடங்கள் காணப்படுகின்றன. அதற்கான ஆட்சேர்ப்பு நடவடிக்கைகள் ஆரம்பிக்கப்பட்டுள்ளன. அத்தோடு பொலிஸ் அதிகாரிகளின் சிரேஷ்ட நிலைகளுக்கமைய பதவியுயர்வுகளும் வழங்கப்படுகின்றன.

இதில் ஏற்பட்டுள்ள நெருக்கடிகளுக்கும் கட்டம் கட்டமாக தீர்வு வழங்கப்படும். நாட்டில் இடம்பெறும் குற்றச் செயல்கள் தொடர்பில் எந்தவொரு பிரஜையும் தாம் அறிந்த தகவல்களை எவ்வித பயமும் இன்றி பொலிஸாருக்கு தெரிவிக்க முடியும். தகவல் வழங்குபவர்களின் தனித்துவத்தன்மை பாதுகாக்கப்படும் என்பதோடு அவை தொடர்பில் துரித நடவடிக்கையும் எடுக்கப்படும். அரசியல் பழிவாங்கல்களை முன்னெடுப்பதற்கான எந்தவொரு அவசியமும் அரசாங்கத்துக்கு இல்லை.

அவ்வாறான அரசியல் கலாசாரத்தை மாற்றுவதற்காகவே நாம் ஆட்சியதிகாரத்தைப் பெற்றுள்ளோம். நீதிமன்றத்தின் உத்தரவுக்கமையவே பொலிஸார் சட்டத்தை நடைமுறைப்படுத்துகின்றனர். இதில் எந்த சந்தர்ப்பத்திலும் அரசியல் பழிவாங்கல் இடம்பெறவில்லை என்றார்.