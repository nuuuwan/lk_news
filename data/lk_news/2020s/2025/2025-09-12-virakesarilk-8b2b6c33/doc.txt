அட்டன் மலசலகூட குத்தகை விவகாரத்தில் ஊழல் மோசடிகள் ; ‘நிதி குற்றப்புலனாய்வு பிரிவுக்கு முறைப்பாடு செய்யவும்’ - வீரகேசரியில் வெளியான  ஆக்கத்தை சான்றுபடுத்தி நகரசபையில் கோரிக்கை முன்வைப்பு

‘வீரகேசரி வாரவெளியீட்டில் வெளியான தகவல் அறியும் சட்டமூலத்தை அடிப்படையாகக்கொண்ட  கட்டுரையைானது அட்டன் பஸ் நிலையத்தில் உள்ள மலசலகூட குத்தகை விவகாரம் தொடர்பில் பல நிதி மோசடிகள் இடம்பெற்றிருப்பதை ஆதாரங்களுடன் சுட்டிக்காட்டியுள்ளது.

எனவே இந்த விவகாரத்தை நிதி குற்றப்புலனாய்வு பிரிவுக்கு முறைப்பாடு செய்து விசாரிக்கும்படி அட்டன் டிக்கோயா நகர சபையின் தற்போதைய உறுப்பினரும் முன்னாள் தவிசாளருமான டாக்டர் அழகமுத்து நந்தகுமார் கோரிக்கை விடுத்தார்.

அட்டன் –டிக்கோயா நகரசபையின் மாதாந்த அமர்ந்து வியாழக்கிழமை 11 ஆம் திகதி மதியம் 1.30 மணிக்கு நகரசபை தவிசாளர் அசோக்க கருணாதிலக்க தலைமையில் இடம்பெற்றது. இதன் போது அங்கு உரையாற்றிய உறுப்பினர் டாக்டர். அ.நந்தகுமார், ஆகஸ்ட் மாதம் 24 ஆம் திகதி ஞாயிற்றுக்கிழமை வெளியான வீரகேசரி வாரவெளியீட்டில் அட்டன் பஸ் நிலைய மலசலகூடம் தொடர்பில் வெளியான தகவல் அறியும் சட்டமூலத்தை அடிப்படையாகக்கொண்ட கட்டுரையை சபையில் முன்வைத்து உரையாற்றுகையில்,

2023 ஆம் ஆண்டு மேற்படி மலசலகூடமானது கேள்வி அறிவித்தல் மூலமாக அல்லாது நகரசபை முகாமைத்துவ குழுவினரால் தனி நபர் ஒருவருக்கு வழங்கப்பட்டுள்ளது. ஆனால் இதற்கு நுவரெலியா மாவட்டத்தின் உள்ளூராட்சி சபை உதவி ஆணையாளரின் சம்மதம் பெறப்பட்டதா என்பது குறித்து தெளிவில்லை.

கேள்வி அறிவித்தல் மூலம் நகரசபைக்கு மேற்படி மலசலகூடம் மூலமாக 99 இலட்சத்து 83 ஆயிரம் ரூபாய்,  அதாவது ஒரு கோடி ரூபா வரை வருமானம் கிடைத்துள்ளது. ஆனால் தனிப்பட்ட ஒருவருக்கு வழங்கியதன் மூலம் சுமார் 36 இலட்சம் ரூபாய் நட்டமேற்பட்டுள்ளது. இதை தேசிய கணக்காய்வு அலுவலக அறிக்கை உறுதிப்படுத்தியுள்ளது. இது தொடர்பில் எழுப்பப்பட்ட கேள்விகளுக்கான பதில்களை நகரசபையே  வழங்கியுள்ளது. இதில் பல ஊழல் மோசடிகள் இடம்பெற்றிருப்பதாக எமக்கு ஆதாரபூர்வமான தகவல்கள் கிடைத்துள்ளன.

எனவே இதை நிதி குற்றப்புலனாய்வு பிரிவுக்கு முறைப்பாடு செய்து விசாரிக்குமாறு கேட்டுக்கொள்கிறேன் என்றார்.அங்கு உரையாற்றிய உறுப்பினர் கேசவமூர்த்தி  ஒரு கோடி வருமானம் வந்த இடத்தில் 36 இலட்சம் ரூபாய் நட்டம் ஏற்பட்டுள்ளதாக பத்திரிகை செய்தியில் கணக்காய்வு அறிக்கையை ஆதாரம் காட்டி கட்டுரை வெளியாகியுள்ளது.  ஆகவே நகரசபைக்கு நட்டம் ஏற்பட காரணமான குழுவினர் தான் இதற்கு பொறுப்பு கூற வேண்டும்.

நாம் இதற்கு பொறுப்பேற்க முடியாது என்றார். இதற்கு பதிலளித்து உரையாற்றிய நகரசபைத் தலைவர் அசோக்க கருணாரத்ன, கடந்த காலங்களில் நகரசபையில் இடம்பெற்ற இவ்வாறான சம்பவங்கள் குறித்து நாமும் ஆராய்ந்து வருகின்றோம். நீங்கள் கோரிக்கை விடுத்ததால் இந்த விவகாரத்தை நிதி குற்றப்புலனாய்வு பிரிவுக்கு முறைப்பாடு செய்வோம்.  ஆனால் சிறிது கால அவகாசம் வேண்டும்.

ஏனென்றால் இப்போது நாம் மலசலகூட பாரமரிப்புக்கு வேறு ஒருவரை நியமித்துள்ளோம். தற்போது நாள் வருமானமாக 25 ஆயிரம் ரூபாய் கிடைக்கின்றது. ஆரம்பத்தில் அதுவே 17 ஆயிரம் 16 ஆயிரமாக எமக்கு காட்டப்பட்டது. ஆகவே அங்கு பிரச்சினைகள் இருப்பதை அறியக் கூடியதாக உள்ளது. எனவே இது குறித்த உள்ளக விசாரணைகள் இடம்பெற்று வருகின்றன என்றார்.