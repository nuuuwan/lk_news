இந்தியாவின் அதி சக்திவாய்ந்த விமானந்தாங்கி கப்பல் “விக்ராந்த்” கொழும்பு வருகை

இந்தியாவின் முதல் தாயகத்திலே தயாரிக்கப்பட்ட விமானந்தாங்கி கப்பலான INS Vikrant (ஐ.என்.எஸ். விக்ராந்த்) கொழும்பு துறைமுகத்திற்கு வருகை தந்து நங்கூரமிடப்பட்டுள்ளது.

இலங்கை கடற்படை 75ஆம் ஆண்டு நிறைவையொட்டி நடத்தப்படும் சர்வதேச கடற்படை அணிவகுப்பு (International Fleet Review) நிகழ்வில் பங்கேற்க விக்ராந்த் கொழும்புத் துறைமுகத்திற்கு வருகைதந்துள்ளது.

2022ஆம் ஆண்டு இந்திய கடற்படையில் இணைக்கப்பட்ட INS Vikrant, 45,000 தொன் எடையுடையது. மேம்பட்ட தொழில்நுட்பத்துடன் உருவாக்கப்பட்ட இது, பன்முக போர் விமானங்கள், ஹெலிக்கொப்டர்கள் மற்றும் பாதுகாப்பு அமைப்புகளை தாங்கியுள்ள இந்தியாவின் முக்கியமான கடற்படை சொத்தாக கருதப்படுகிறது.

இந்திய கடற்படை வரலாற்றில் புதிய சக்தியின் அடையாளமாகக் கருதப்படும் INS Vikrant, முழுமையாக இந்தியாவில் உருவாக்கப்பட்ட முதலாவது விமானந்தாங்கி கப்பலாகும். 2022 செப்டம்பர் 2 ஆம் திகதி உத்தியோகபூர்வமாக இந்திய கடற்படையில் இணைக்கப்பட்ட விக்ராந்த், இந்தியாவின் பாதுகாப்புத் துறையில் தன்னிறைவு மற்றும் தொழில்நுட்ப திறன் ஆகியவற்றை உலகிற்கு நிரூபித்த முக்கியமான சாதனையாகப் பாராட்டப்படுகிறது.

இந்த மாபெரும் போர்க்கப்பல் இந்தியாவின் கொச்சின் ஷிப்‌யார்ட் லிமிடெட் நிறுவனத்தில், இந்திய கடற்படையின் Warship Design Bureau வின் வடிவமைப்பில் உருவாக்கப்பட்டது. இதன் எடை சுமார் 45,000 தொன், நீளம் 262 மீற்றரும், அகலம் 62 மீற்றரும் ஆகும்.

* Ka-31, MH-60R, HAL Dhruv போன்ற ஹெலிக்கொப்டர்கள் உட்பட மொத்தம் 36 விமானங்களை தாங்கும் திறன் உள்ளது.

4 × General Electric LM2500 Gas Turbine மூலம் 100 MW சக்தி பெறும் இந்த கப்பலால், 30 knots (56 km/h) வேகத்தில் பயணிக்க முடியும். இதனது பயணத்திறன் 8,000 nautical miles (15,000 km) ஆகும்.

விக்ராந்த் என்ற பெயர் இந்தியாவின் முதல் விமானந்தாங்கி கப்பலுக்கான மரியாதையாக வழங்கப்பட்டது. அதன் பொருள் துணிவு, வீரம், வெற்றி ஆகும்.

விக்ராந்த் விமானந்தாங்கிக் கப்பலில் 196 அதிகாரிகளும் 1,449 கடற்படை மற்றும் விமானப்படைப்பிரிவினர் பணியாற்றுகின்றனர்.

INS Vikrant இந்த வருகை, இந்தியா – இலங்கை இருநாட்டு பாதுகாப்பு ஒத்துழைப்பு மற்றும் பிராந்திய கடற்பாதுகாப்பை வலுப்படுத்தும் ஒரு முக்கிய நிகழ்வாகவும் பார்க்கப்படுகிறது. அத்துடன் ஆசியாவில் குறிப்பாக தென்னாசியாவில் பூகோள ரீதியிலான அரசியலில் வலுவான செய்தியை வெளிப்படுத்தியுள்ளது.