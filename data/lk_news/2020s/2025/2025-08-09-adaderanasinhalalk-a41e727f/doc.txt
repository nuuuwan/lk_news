බොරැල්ල වෙඩි තැබීමේ සිද්ධියට සැකපිට අයෙක් අත්අඩංගුවට

බොරැල්ලේ වෙඩි තැබීමේ සිද්ධිය සම්බන්ධයෙන් එක් සැකකරුවෙකු බොරැල්ල පොලීසිය විසින් අත්අඩංගුවට ගෙන තිබේ.

අද දෙරණ කළ විමසීමකට පිළිතුරු දෙමින් පොලිස් මාධ්‍ය කොට්ඨාසය සඳහන් කළේ අද (09) පෙරවරුවේ මෙම සැකකරු අත්අඩංගුවට ගත් බවය.

අත්අඩංගුවට ගත් සැකකරු බොරැල්ල ප්‍රදේශයේම පදිංචි 23 හැවිරිදි තරුණයෙකු බවද වාර්තා වේ.

බොරැල්ල සහස්පුර ක්‍රීඩාංගණයක සැරසිළි කටයුතු කරමින් සිටි තරුණයින් පිරිසකට යතුරුපැදියකින් පැමිණි පුද්ගලයින් දෙදෙනෙකු පසුගියදා වෙඩි තැබීමක් සිදුකර පලා ගොස් තිබුණි.

එහිදී තරුණයින් පස් දෙනෙකු තුවාල ලබා රෝහල් ගත කළ අතර ඉන් එක් අයෙකු ජීවිතක්ෂයට පත් විය.

මෙලෙස මියගොස් ඇත්තේ 28 හැවිරිදි කැලණිය ප්‍රදේශයේ පදිංචිකරුවෙකු වන අතර වෙඩි වැදීමෙන් තුවාල ලැබූ තවත් තිදෙනෙකු මේ වන විටත් කොළඹ ජාතික රෝහලේ ප්‍රතිකාර ලබන බව රෝහල් ආරංචි මාර්ග සඳහන් කළේය.

අත්අඩංගුවට ගත් සැකකරු අධිකරණයට ඉදිරිපත් කිරීමට නියමිත අතර අදාළ සිද්ධියේ විමර්ශන කටයුතු කොළඹ අපරාධ කොට්ඨාස විසින් සිදුකරයි.