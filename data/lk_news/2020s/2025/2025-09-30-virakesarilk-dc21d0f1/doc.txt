அமெரிக்காவுக்கு வெளியே தயாராகும் திரைப்படங்களுக்கு 100% வரி – டிரம்ப் அறிவிப்பு

அமெரிக்காவுக்கு வெளியே தயாரிக்கப்படும் அனைத்து திரைப்படங்களுக்கும் 100 சதவீத வரி விதிக்கப்படும் என ஜனாதிபதி டொனால்ட் டிரம்ப் அறிவித்துள்ளார்.

அமெரிக்க திரைப்படத் துறையை வெளிநாடுகள் “திருடி வருகின்றன” என குற்றம்சாட்டிய அவர், ஹாலிவுட்டை பாதுகாக்கும் நோக்கில் இந்த முடிவு எடுக்கப்பட்டதாகத் தெரிவித்துள்ளார்.

இந்த அறிவிப்பு அனைத்து வெளிநாட்டு படங்களையும் பாதிக்கும் நிலையில், அமெரிக்காவை முக்கிய சந்தையாகக் கொண்டுள்ள இந்திய சினிமாவும் பெரும் தாக்கத்துக்குள்ளாகும் என எதிர்பார்க்கப்படுகிறது.

2024 ஆம் ஆண்டில் மட்டும் இந்திய திரைப்படங்கள் அமெரிக்காவில் சுமார் 160–170 மில்லியன் அமெரிக்க டொலர் வசூலித்துள்ளன. இந்நிலையில் புதிய வரி விதிப்பு, இந்திய படங்களின் வருமானத்தை கணிசமாகக் குறைத்து, விநியோக ஒப்பந்தங்களிலும் வெளியீட்டு திட்டங்களிலும் சவால்களை ஏற்படுத்தக்கூடும் என நிபுணர்கள் எச்சரிக்கின்றமை குறிப்பிடத்தக்கது.