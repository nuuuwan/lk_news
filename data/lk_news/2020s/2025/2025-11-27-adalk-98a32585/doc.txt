SME අපනයනකරුවන්ට EDB වෙතින් AI වැඩමුළුවක් මාතරදී

අපනයන සංවර්ධන මණ්ඩලය (EDB), දකුණු පළාත් කාර්යාලය සමඟ සහයෝගයෙන් මාතර ග්‍රෑන්ඩ් රොක්ලන්ඩ් හෝටලයේදී කුඩා හා මධ්‍ය පරිමාණ ව්‍යාපාර (SME) ජාත්‍යන්තර වෙළෙඳපොළවලට ව්‍යාප්ත කිරීම සඳහා කෘත්‍රිම බුද්ධිය භාවිත කිරීම පිළිබඳ වැඩමුළුවක් සාර්ථකව පවත්වන ලදී.

බ්ලූ චිප් ඒෂියා හි නිර්මාතෘ සහ ප්‍රධාන විධායක නිලධාරී උදිත බණ්ඩාර මහතා විසින් මෙහෙයවන ලද මෙම සැසිය තුළින් කෘත්‍රිම බුද්ධිය අපනයන ව්‍යාපාර වේගවත් කර පරිවර්තනය කළ හැකි ආකාරය නිරූපණය කරන ලදී. දකුණු පළාතේ අපනයනකරුවන් සහ සංවර්ධන නිලධාරීන් ඇතුළු පනස් දෙනෙකු වැඩසටහන පුරාම ක්‍රියාකාරීව සහභාගී වූහ.

වැඩමුළුව තුළින් අපනයන මෙහෙයුම් සඳහා ප්‍රායෝගික AI මෙවලම් අපනයනකරුවන්ට හඳුන්වා දෙන ලද අතර ස්වයංක්‍රීයකරණය මගින් කාලය ගතවන ක්‍රියාවලීන් හැසිරවීමෙන් පිරිවැය අඩුකළ හැකි ආකාරය අවධාරණය කරන ලදී. මෙම ක්‍රියාවලිය හරහා  ව්‍යාපාරවලට තම අවධානය උපායමාර්ගික අරමුණු සහ වෙළෙඳපොළ සංවර්ධනය දෙසට යොමු කිරීමට ඉඩ සලසයි.

සහභාගිවන්නන්ට AI තාක්ෂණයන් සමඟ ප්‍රායෝගික අත්දැකීම් ලබාගැනීමට හැකිවූ අතර, මෙම විසඳුම් ජාත්‍යන්තර වෙළෙඳපොළවල තම තරඟකාරිත්වය වැඩිදියුණු කළ හැකි ආකාරය ඉගෙන ගත්හ. අන්තර්ක්‍රියාකාරී ආකෘතිය මගින් සහභාගිවන්නන්ට තම ව්‍යාපාරවලට යොදා ගත හැකි මෙවලම් අත්හදා බැලීමට හැකිවිය.

ගෝලීය තරඟකාරිත්වය සඳහා අවශ්‍ය ඩිජිටල් හැකියාවන්ගෙන් කුඩා හා මධ්‍ය පරිමාණ ව්‍යාපාර සන්නද්ධ කිරීමෙන් ශ්‍රී ලංකාවේ අපනයන අංශය නවීකරණය කිරීමේ වැඩසටහනක් ලෙස මෙය හැදින්විය හැකිය.