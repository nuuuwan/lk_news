தேசிய கண் வைத்தியசாலையில் போதியளவான சத்திர சிகிச்சை அரங்குகள் இல்லை

தேசிய கண் வைத்தியசாலையில் 13 கண் அறுவை சிகிச்சை வைத்திய நிபுணர்கள் உள்ளபோதிலும் வைத்தியசாலையில் 4 அறுவை சிகிச்சை அரங்குகள் மாத்திரமே காணப்படுகின்றமையால், கண் அறுவைச் சிகிச்சைக்காக முன்பதிவு செய்யப்பட்டுள்ள காத்திருப்பு நோயாளர்களின் பட்டியல் நீண்டுள்ளதாக  பார்வை ஒளியியல் சத்திரசிகிச்சை வைத்திய நிபுணர்கள் சங்கத்தின் தலைவர், விசேட வைத்திய நிபுணர் கே. ஆர். தயாவன்ச தெரிவித்தார்.

சுகாதார மேம்பாட்டுப் பணியகத்தில் புதன்கிழமை (12)  இடம்பெற்ற  விசேட ஊடகவியலாளர் சந்திப்பொன்றில் கலந்துகொண்டு கருத்து தெரிவிக்கும் போதே அவர் இவ்வாறு குறிப்பிட்டார்.

கண் நோயாளர்களுக்கான  பரிசோதனைகளை மேற்கொள்வதற்காக பயன்படுத்தப்படும் ஒசிடி இயந்திரம் மற்றும் பன்டஸ் கமரா ஆகிய ஒரு சில இயந்திர வசதிகள் அரச வைத்தியசாலையில் இல்லாமல்  உள்ளது. விசேடமாக வடக்கு மற்றும் கிழக்கு மாகாணத்தில் உள்ள பிரதான வைத்தியசாலைகளில் கண் பரிசோதனை மற்றும்  கதிரியல் சிகிச்சைகளை மேற்கொள்வதற்கான இயந்திரங்கள் இன்மையால் வைத்தியசாலைக்கு வருகைத்தரும் நோயாளர்கள் அசௌகரியங்களுக்கு முகம் கொடுத்துள்ளனர்.

சுகாதார அமைச்சுடன் இவ்விடயம் தொடர்பில் கலந்துரையாடிய, நாடளாவிய ரீதியில் உள்ள அனைத்து வைத்தியசாலைகளுக்கும்  இயந்திர மற்றும் அத்தியாவசிய மருத்துவ உபகரண வசதிகளை வழங்குவது தொடர்பில் அவதானம் செலுத்தியுள்ளோம்.  தேசிய கண் வைத்தியசாலையில் 13 கண் சத்திரசிகிச்சை  வைத்திய நிபுணர்கள் உள்ளபோதிலும் வைத்தியசாலையில் 4  சத்திரசிகிச்சை   அரங்குகள் மாத்திரமே காணப்படுகின்றமையால், கண்  சத்திரசிகிச்சைக்காக   முன்பதிவு செய்யப்பட்ட காத்திருப்பு நோயாளிகளின் பட்டியல் நீண்டுள்ளது.

தேசிய கண் வைத்தியசாலையில் 3 பார்வை ஒளியியல் சத்திரசிகிச்சை நிபுணர்கள் உள்ளனர். குறித்த வைத்தியர்கள் அதிகளவான நேரத்தை சத்திரசிகிச்சை அரங்குகளிலேயே கழிக்கின்றனர். கண் அறுவை சிகிச்சைகளை மேற்கொள்ள நீண்ட நேரம் தேவைப்பவதால் ஒரு நாளில் அண்ணளவாக 4 அல்லது 5 நோயாளர்களுக்கு மாத்திரமே  சத்திரசிகிச்சை  மேற்கொள்ளப்படுகிறது. விபத்து உள்ளிட்ட அவசர நிலமைகளின் போது காத்திருப்பு பட்டியலில் உள்ள நோயாளர்களை விடுத்து, அந்த நேரத்தில் உடனடியாக  சத்திரசிகிச்சை   மேற்கொள்ளப்பட வேண்டிய நபருக்கே சிகிச்சையளிக்கப்படுகிறது. இதனால் முன்பதிவு செய்யப்பட்ட நோயாளர்கள்  வைத்தியசாலைக்கு வருகைத்தந்து ஏமாற்றத்துடன் வீடு திரும்புகின்றனர்.

போதியளவான சத்திரசிகிச்சை அரங்குகள் இல்லாமையால் இந்த நெருக்கடிக்கு முகங்கொடுக்க நேர்ந்துள்ளது. பெருமளவான அத்தியாவசிய மருந்துகள் கையிருப்பில் உள்ள போதிலும் தேசிய மருந்துகள் ஒழுங்குபடுத்தல்  அதிகார சபையின்   அனுமதி வழங்கப்படாத மருந்துகளை தனியார் மருந்தகங்களில் கொள்வனவு செய்ய வேண்டியுள்ளது.  வைத்தியசாலைகளில் வைத்தியர்களின் எண்ணிக்கை அதிகரித்துள்ள  போதும் வைத்தியசாலை கட்டமைப்பில் போதியளவான வசதிகள் விரிவுப்படுத்தப்பட வில்லை என்றார்.