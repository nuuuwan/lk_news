மன்னார் காற்றாலை திட்டத்தை உடன் நிறுத்துங்கள்; பொதுமக்கள் மீதான பொலிஸாரின் தாக்குதல் வன்மையாக கண்டிக்கத்தக்கது - மனோ கணேசன், காவிந்த ஜயவர்தன

மன்னார் காற்றாலைத் திட்டத்தை ஒருமாதத்துக்கேனும் இடைநிறுத்தி மன்னார் மாவட்ட மக்களுடன் ஜனாதிபதி நேரடியாக பேச்சுவார்த்தையில் ஈடுபட வேண்டும். இந்த பிரச்சினைக்கு தீர்வு காண்பதற்கு முழுமையான ஒத்துழைப்பு வழங்க தயார். ஜனநாயக ரீதியிலான போராட்டத்தில் ஈடுபட்ட பொதுமக்கள் மீது பொலிஸார் தாக்குதல் மேற்கொண்டமை வன்மையாக கண்டிக்கத்தக்கது என ஐக்கிய மக்கள் சக்தியின் பாராளுமன்ற உறுப்பினர்களான மனோ கணேசன், காவிந்த ஜயவர்தன ஆகியோர் கடும் அதிருப்தியை வெளிப்படுத்தினார்.

ஐக்கிய மக்கள் சக்தியின் பாராளுமன்ற உறுப்பினர்களான மனோ கணேசன், காவிந்த ஜயவர்தன 29ஆம் திகதி திங்கட்கிழமை மன்னாருக்கு சென்று, மதத் தலைவர்கள், போராட்டத்தில் ஈடுபடும் பொதுமக்கள் உட்பட சிவில் தரப்பினரை சந்தித்து கலந்துரையாடவுள்ளதுடன், மன்னார் காற்றாலைத் திட்டத்துக்கு எதிரான போராட்டத்திலும் கலந்துக்கொள்ளவுள்ளனர்.

மன்னார் காற்றாலைத் திட்டத்துக்கு எதிர்ப்பு தெரிவித்து போராட்டத்தில் ஈடுபட்ட பொதுமக்கள் மீது பொலிஸார் மேற்கொண்ட தாக்குதலுக்கு கண்டனம் தெரிவிக்கும் வகையில் ஐக்கிய மக்கள் சக்தியின் பாராளுமன்ற உறுப்பினர்களான மனோ கணேசன் மற்றும் காவிந்த ஜயவர்தன ஆகியோர் கொழும்பில் உள்ள எதிர்க்கட்சித் தலைவர் அலுவலகத்தில் விசேட ஊடக சந்திப்பை நடத்தி மேற்கண்டவாறு வலியுறுத்தினர்.

மன்னார் காற்றாலை கருத்திட்டத்துக்கு எதிர்ப்பு தெரிவித்து ஜனநாயக ரீதியான போராட்டத்தில் ஈடுபட்ட பொதுமக்கள் மீது பொலிஸார் காட்டுமிராண்டித்தனமான முறையில் தாக்குதலை மேற்கொண்டுள்ளார்கள். பொலிஸாரின் செயற்பாட்டை வன்மையாக கண்டிக்கிறோம்.

இந்த சம்பவம் கடந்த காலங்களில் இடம்பெற்றிருந்தால் ஜனாதிபதி அநுரகுமார திஸாநாயக்க உட்பட ஆளும் தரப்பினர் எதிர்ப்பை வெளிப்படுத்தியிருப்பார்கள்.மாற்றம் வேண்டும் என்று குறிப்பிட்டவர்களின் ஆட்சியில் இவ்வாறு இடம்பெறுவது ஆச்சரியமாகவுள்ளது.

மன்னார் காற்றாலைத் திட்டம் தொடர்பில் பாராளுமன்ற உறுப்பினர் செல்வம் அடைக்கலநாதன் உட்பட சிவில் தரப்பினர் ஜனாதிபதியுடன் கலந்துரையாடலில் ஈடுபட்டிருந்தார்கள்.இந்த திட்டம் தொடர்பில் ஆராய்வதற்கு துறைசார் நிபுணர்களை மன்னாருக்கு அனுப்பி வைப்பதாகவும், மக்களின் எதிர்ப்புகளுடன் எந்த திட்டத்தையும் செயற்படுத்த போவதில்லை என்றும் ஜனாதிபதி குறிப்பிட்டிருந்தார்.

மன்னார் காற்றாலைத் திட்டம் தொடர்பில் கொழும்பில் இருந்து துறைசார் நிபுணர்கள் எவரும் மன்னாருக்கு செல்லவில்லை. வலுசக்தி அமைச்சர் உட்பட ஒருசிலர் மாத்திரம் மன்னாருக்கு 'நாங்களும் சென்றோம்' என்பது போல் சென்று ஊடகங்களுக்கு பேசி விட்டு கொழும்புக்கு வந்தார்கள். போராட்டத்தில் ஈடுபடும் மக்களுடன் எவ்வித பேச்சுவார்த்தையிலும் ஈடுபடவில்லை.

காற்றாலைத் திட்டத்தை இடைநிறுத்துவதாக குறிப்பிட்டுக் கொண்டு திட்டப்பணிகளை இரவோடு இரவாக ஆரம்பிப்பதற்கு அரசாங்கம் அனுமதி வழங்கியுள்ளது.இதற்கு எதிர்ப்பு தெரிவித்த பொதுமக்கள் மீது பொலிஸார் கடுமையாக தாக்கியுள்ளார்கள்.இவ்வாறான செயற்பாடுகளில் ஈடுபடுவதற்கு அரசாங்கத்துக்கு வெட்கமில்லையா,

மன்னார் மாவட்டத்தில் பெரும்பாலானோர் மீனவர்கள்,ஆகவே அவர்களுக்கு தவறிழைத்து நெருக்கடிக்குள்ளாக வேண்டாம் என்று அரசாங்கத்திடம் கேட்டுக்கொள்கிறோம்.இந்த திட்;டத்துக்கு அந்த பிரதேச மக்கள் ஏன் எதிர்ப்பு தெரிவிக்கிறார்கள் என்று மக்கள் மத்தியில் இருந்து அரசாங்கம் ஆராய வேண்டும்.

காற்றாலை மின்னுற்பத்தி திட்டத்தை ஒருமாதத்துக்கேனும் இடைநிறுத்தி மன்னார் மாவட்ட மக்களுடன் ஜனாதிபதி நேரடியாக பேச்சுவார்த்தையில் ஈடுபட வேண்டும்.இந்த பிரச்சினைக்கு தீர்வு காண்பதற்கு எதிர்கட்சியினர் என்ற அடிப்படையில் நாங்கள் முழுமையான ஒத்துழைப்பு வழங்குவோம்.

நாட்டின் அபிவிருத்திக்கு தற்போதைய எதிர்க்கட்சி ஒருபோதும் எதிர்ப்பு தெரிவிக்கவில்லை. 75 ஆண்டுகால அரசியலை சாபம் என்று சபிக்கும் மக்கள் விடுதலை முன்னணி தான் நாட்டின் அபிவிருத்திக்கு சாபமாக செயற்பட்டது. ஆகவே அபிவிருத்தி திட்டங்கள் மக்களின் நன்மைக்காக அமைய வேண்டும்.ஆகவே மன்னார் மாவட்ட மக்களுக்காக குரல் கொடுப்போம்.போராட்டத்தில் ஈடுபடும் பொதுமக்கள் மீது கை வைப்பதை பொலிஸார் தவிர்த்துக்கொள்ள வேண்டும் என்றார்.

ஐக்கிய மக்கள் சக்தியின் கம்பஹா மாவட்ட பாராளுமன்ற உறுப்பினர் காவிந்த ஜயவர்தன குறிப்பிடுகையில்,

வடக்கு, கிழக்கு உட்பட நாட்டில் சகல பாகங்களிலும் உள்ள மக்களுக்காக குரல் கொடுப்போம்.மன்னார் காற்றாலைத் திட்டத்துக்கு எதிர்ப்புத் தெரிவித்து போராட்டத்தில் ஈடுபட்ட பொதுமக்கள், மத தலைவர்கள் மீது பொலிஸார் தாக்குதல் மேற்கொண்டமை வன்மையாக கண்டித்தக்கது.

ஜனாதிபதி அநுரகுமார திஸாநாயக்க ஜனாதிபதித் தேர்தல் காலத்தில் மன்னார் மாவட்டத்துக்கு  சென்று இந்த காற்றாலைத் திட்டம் பற்றி பேசியிருந்தார்.மக்களுக்கு எதிராக அமையும் அல்லது மக்கள் எதிர்ப்பு தெரிவிக்கும் எவ்வித அபிவிருத்தித் திட்டங்களுக்கும் இடமளிக்க போவதில்லை.தமது அரசாங்கத்தில் மன்னார் காற்றாலைத் திட்டம் இரத்துச் செய்யப்படும் என்று குறிப்பிட்டிருந்தார்.ஆனால் தற்போது முறையற்ற வகையில் அந்த திட்டத்தை தொடர்வதற்கு அனுமதி வழங்கியுள்ளார்.

முன்னாள் ஜனாதிபதி மஹிந்த ராஜபக்ஷவின் அரசாங்கம் ரதுபஸ்வெல சம்பவத்துடன் தான் வீழ்ச்சிக்கு சென்றது. ஜனநாயக ரீதியில் போராட்டத்தில் ஈடுபட்ட பொதுமக்கள் மீது தாக்குதல் மேற்கொண்டமை வன்மையாக கண்டித்தக்கது.அரசாங்கத்தின் சர்வாதிகாரமான செயற்பாட்டுக்கு எதிராக நாட்டு மக்கள் அனைவரும் ஒன்றிணைய வேண்டும் என்றார்.