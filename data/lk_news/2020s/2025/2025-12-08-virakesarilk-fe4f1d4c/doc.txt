போர்மியூலா 1 காரோட்டப் போட்டியில் பிரித்தானியாவின்  நொறிஸ்   முதல் தடவையாக சம்பியனாகி வரலாறு படைத்தார்

போர்மியூலா 1 (Formula 1) காரோட்டப் போட்டியில் பிரித்தானிய வீரர் லெண்டோ  நொறிஸ்   முதல் தடவையாக ஒட்டுமொத்த சம்பியனாகி வரலாறு படைத்தார்.

இந்த வருடத்திற்கான கடைசிப் போட்டியான அபு தாபி க்ரோன் ப்றீ போட்டியில் 3ஆம் இடத்தைப் பெற்று அவசியமான 15 புள்ளிகளைப் பெற்றதன் மூலம் 26 வயதான லெண்டோ  நொறிஸ் 2 புள்ளிகள் வித்தியாசத்தில் சம்பியன் பட்டத்தை உறுதிசெய்துக்கொண்டார். இப் போட்டி நேற்றைய தினம் நடைபெற்றது.

இந்த வருட போர்மியூலா 1 காரோட்டப் போட்டியில் ஒட்டுமொத்த சம்பியன் பட்டத்திற்கு மெக்லெரன் அணியைச் சேர்ந்த லெண்டோ  நொறிஸுக்கும் ரெட் புல் அணியைச்  சேர்ந்த  முன்னாள் சம்பியன் மெக்ஸ் வெஸ்டப்பனுக்கும் இடையில் கடும் போட்டி நிலவியது.

வருடத்தின் கடைசி க்ரோன் ப்றீ போட்டிக்கு முன்னர் லெண்டோ  நொறிஸ்   408 புள்ளிகளையும் மெக்ஸ் வெஸ்டப்பன் 396 புள்ளிகளையும், நொரிஸின் சக அணி வீரர் ஒஸ்கார் பியாஸ்ட்ரி 382 புள்ளிகளையும் பெற்று முதல் மூன்று இடங்களில் இருந்தனர்.

இந் நிலையில் சம்பியன் பட்டத்தை சூடுவதற்கு கடைசிப் போட்டியில்  நொறிஸுக்கு 3ஆம் இடத்திறக்கான 15 புள்ளிகளே தேவைப்பட்டது.

அபு தாபி க்ரோன் ப்றீ போட்டியில் 3ஆம் இடத்தைப் பெற்றதன் மூலம் அவசியமான 15 புள்ளிகளைப் பெற்ற நொறிஸ், 423 புள்ளிகளுடன் சம்பியன் பட்டத்தை சுவீகரித்தார்.

24 க்ரோன் ப்றீ போட்டிகளைக் கொண்ட இந்த வருட போர்மியூலா 1 போட்டியில் 7  சம்பியன்  பட்டங்களை சூடிய நொறிஸ், வெற்றியாளர் மேடையில் 18 தடவைகள் தோன்றியிருந்தார்.

நடப்பு சம்பியன் மெக்ஸ் வெஸ்டப்பன் 421 புள்ளிகளைப் பெற்று இரண்டாம் இடத்தையும் ஒஸ்கார் பியாஸ்ட்ரி 410 புள்ளிகளுடன் மூன்றாம் இடத்தையும் பெற்றனர்.

இப் போட்டி முடிவுகளுக்கு  அமைய 1998க்குப் பின்னர் மெக்லெரன்ஸ் அணியைச் செர்ந்த சாரதி ஒருவர் சம்பியனாகி இருப்பது இதுவே முதல் தடவையாகும். அத்துடன் உற்பத்தியாளருக்கான சம்பியன் பட்டத்தையும் மெக்லெரன் நிறுவனம் 833 புள்ளிகளுடன் தனதாக்கிக்கொண்டது. இதன் மூலம் இந்த இரட்டையை 27 வருடங்களின் பின்னர் மெக்லெரன் நிறுவனம் வென்றிருப்பது இதுவே முதல் தடவையாகும்.