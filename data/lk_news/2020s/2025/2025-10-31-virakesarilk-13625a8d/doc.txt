நடிகை கீதா கைலாசம் நடிக்கும் 'அங்கம்மாள்'

தமிழ் திரையுலகில் சிறந்த குணச்சித்திர நடிகையாக புகழ் பெற்ற நடிகை கீதா கைலாசம் கதையின் நாயகியாக நடித்திருக்கும் 'அங்கம்மாள்' எனும் திரைப்படத்தை ஸ்டோன் பெஞ்ச் பிலிம்ஸ் நிறுவனம் வெளியிடுகிறது.

இயக்குநர் விபின் ராதாகிருஷ்ணன் இயக்கத்தில் உருவாகியுள்ள 'அங்கம்மாள்' எனும் திரைப்படத்தில் கீதா கைலாசம், சரண் ,பரணி, முல்லை அரசி, 'தென்றல்' ரகுநாதன் உள்ளிட்ட பலர் நடித்திருக்கிறார்கள். அஞ்சோய் சாமுவேல் ஒளிப்பதிவு செய்திருக்கும் இந்த திரைப்படத்திற்கு முகமது மஹ்பூல் மன்சூர் இசையமைத்திருக்கிறார்.

எழுத்தாளர் பெருமாள் முருகன் எழுதிய 'கோடித் துணி' எனும் சிறுகதையை தழுவி தயாராகி இருக்கும் இந்த திரைப்படத்தை என்ஜாய் பிலிம்ஸ் மற்றும் ஃபிரோ மூவி ஸ்டேஷன் ஆகிய நிறுவனங்கள் சார்பில் தயாரிப்பாளர்கள் எஸ். கார்த்திகேயன்-  பிரோஸ் ரஹீம் - அஞ்சோய் சாமுவேல் ஆகியோர் தயாரித்துள்ளனர். இந்த திரைப்படத்தை டோன் பெஞ்ச் ஃபிலிம்ஸ் நிறுவனம் வழங்குகிறது.

படத்தைப் பற்றி எழுத்தாளர் பெருமாள் முருகன் பேசுகையில், '' இந்தப் படத்தின் கதை எம்முடையது என்றாலும்... இதற்கான தழுவல் உரிமையை வழங்கியதுடன் எம்முடைய பங்களிப்பு நிறைவடைந்து விட்டது.

இதனைத் தொடர்ந்து இந்த சிறுகதையை முழுமையாக உள்வாங்கி, திரைப்படமாக உருவாக்கியதில் இயக்குநரின் பங்களிப்பு அதிகம். ஒரு சிறுகதை சினிமாவாக மாற்றம் பெறும்போது அதில் பல விடயங்கள் மாறலாம். இந்த கதை குறும்படமாக உருவாக்கப்படும் போது 25 நிமிடங்கள் இருந்தது. தற்போது இதனை திரைப்படமாக நேர்த்தியுடன் உருவாக்கி இருக்கிறார்'' என்றார்.

சர்வதேச அளவில் பல திரைப்பட விருதுகளை வென்ற 'அங்கம்மாள்' திரைப்படம் விரைவில் படமாளிகையில் வெளியாகி ரசிகர்களை கவரும் என எதிர்பார்க்கப்படுகிறது.