அமைதி, மேம்பாட்டின் உன்னத நோக்கத்திற்கு சீனா மகத்தான பங்களிப்புகளைச் செய்யும் - சீனத் தூதுவர்

புதிய சகாப்தத்தில் புதிய பயணத்தில், சீன தேசம் புதிய, மகத்தான பெருமைகளை அடைந்து, மனித அமைதி மற்றும் மேம்பாட்டின் உன்னத நோக்கத்திற்குப் புதிய, மகத்தான பங்களிப்புகளைச் செய்யும் என்பதில் சந்தேகமில்லை என இலங்கைக்கான சீனத் தூதுவர் கி ஷென்ஹாங் (Qi Zhenhong) தெரிவித்தார்.

சீன மக்கள் குடியரசு நிறுவப்பட்டதன் 76ஆவது ஆண்டு நிறைவை முன்னிட்டு  வியாழக்கிழமை (25) கொழும்பு – சினமன் லைப் ஹோட்டலில் வரவேற்பு நிகழ்வொன்று ஏற்பாடு செய்யப்பட்டிருந்தது.  இந்நிகழ்வில் தலைமையேற்று உரையாற்றிய போதே சீனத்தூதுவர் மேற்கண்டவாறு தெரிவித்தார்.

கடந்த 76 ஆண்டுகளில் சீனா அடைந்த மகத்தான வளர்ச்சியையும், உலகளாவிய அரங்கில் சீனாவின் உறுதிப்பாட்டையும், இலங்கைக்கும் சீனாவுக்கும் இடையிலான ஆழமான நட்புறவையும் வலியுறுத்தினார்.

கடந்த 76 ஆண்டுகளில், சீனக் கம்யூனிஸ்ட் கட்சியின் (CPC) தலைமையில், சீனா தனிமைப்பட்ட, பின்தங்கிய நிலையிலிருந்து, அனைத்து வகையிலும் மிதமான செழிப்பை அனுபவிக்கும் திறந்த மற்றும் முன்னேறும் நாடாக உருவெடுத்துள்ளது.

இன்றைய சீனா அனைத்துத் துறைகளிலும் செழித்து வருகிறது. குறிப்பாக, டிஜிட்டல் பொருளாதாரம் மற்றும் செயற்கை நுண்ணறிவு ஆகியவை வளர்ச்சி கண்டு, உயர்தர வளர்ச்சிக்கு உறுதுணையாக உள்ளன.

விண்வெளியில் ஷென்சோ விண்கலன்கள் (Shenzhou spacecrafts), நிலவை நோக்கி சாங்'இ ஆய்வுக்கலன்கள் (Chang'e probes), ஆழ்கடலை ஆராயும் மெங்சியாங் துளையிடும் கப்பல் (Mengxiang drilling vessel), மற்றும் உலகை வழிநடத்தும் அதிவேக ரயில் தொழில்நுட்பம் ஆகியவை சீனாவின் வலிமைகளை நிரூபிக்கின்றன.

உலகப் பொருளாதார வளர்ச்சியின் முக்கிய இயந்திரமாக சீனா திகழ்கிறது. இந்த ஆண்டின் முதல் பாதியில், சீனாவின் மொத்த உள்நாட்டு உற்பத்தி (GDP) 5.3 சதவிகிதம் வளர்ச்சியடைந்துள்ளது. மேலும், உலகப் பொருளாதார வளர்ச்சிக்கு சீனாவின் பங்களிப்பு தொடர்ந்து பல ஆண்டுகளாக 30 சதவிகிதத்திற்கும் அதிகமாக உள்ளது.

அமெரிக்காவின் ஒருதலைப்பட்ச கொள்கைகள், வர்த்தகப் போர் மற்றும் வரிக் கொள்கைகள் போன்ற உலகளாவிய நிச்சயமற்ற தன்மைகள் இருந்தபோதிலும், சீனப் பொருளாதாரம் அதிக நெகிழ்ச்சியுடன் உள்ளது. சீனாவின் " ஒரு பாதை ஒரு மண்டலம் முன்முயற்சி" (BRI) இன்று உலகின் மிகவும் பிரபலமான மற்றும் பெரிய சர்வதேச ஒத்துழைப்பு தளமாக மாறியுள்ளது.

மேலும், உலகளாவிய ஆளுகை அமைப்பை மேலும் நியாயமாகவும் சமமாகவும் உருவாக்க, சீன ஜனாதிபதி சீ ஜின்பிங் முன்வைத்த நான்கு முக்கிய விடயங்களான, உலகளாவிய மேம்பாட்டு முன்முயற்சி, உலகளாவிய பாதுகாப்பு முன்முயற்சி, உலகளாவிய நாகரிக முன்முயற்சி, உலகளாவிய ஆளுகை முன்முயற்சியை இதன் போது குறிப்பிட்டார்.

சீனாவிற்கும் இலங்கைக்கும் இடையிலான நட்பு 2000 ஆண்டுகளுக்கும் மேலாக நீடித்து, காலத்தின் சோதனைகளையும் சவால்களையும் தாங்கி, ஆழமாக வேரூன்றி செழித்து வருகின்றது.

இந்த ஆண்டு ஆரம்பத்தில் ஜனாதிபதி அனுர குமார திஸாநாயக்க மேற்கொண்ட வெற்றிகரமான சீன விஜயத்தின் போது, இருநாட்டுத் தலைவர்களும் முக்கியமான முடிவுகளை எட்டினர். இது இருதரப்பு உறவுகளின் வளர்ச்சிக்கு ஒரு புதிய மூலோபாய வழிகாட்டுதலை வழங்கியுள்ளது என மேலும் குறிப்பிட்டார்.

இந்த நிகழ்வில், அமைச்சர் அனில் ஜயந்த பெர்னாண்டோ, முன்னாள் ஜனாதிபதிகளான மஹிந்த ராஜபக்ச, மைத்திரிபால சிறிசேன, கோட்டாபய ராஜபக்ச, சபாநாயகர் ஜகத் விக்ரமரத்ன, எதிர்க்கட்சித் தலைவர் சஜித் பிரேமதாச, ஜே.வி.பி. யின் பொதுச் செயலாளர் டில்வின் சில்வா உள்ளிட்ட முக்கியஸ்தர்கள், பாராளுமன்ற உறுப்பினர்கள் மற்றும் இராஜதந்திரிகள் பங்கேற்றனர்.