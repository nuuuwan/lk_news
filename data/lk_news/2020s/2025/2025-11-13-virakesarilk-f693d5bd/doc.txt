வடக்கு மாகாண தாதியர் கோரிக்கைகளுக்கு முரண்பாடற்ற தீர்வு வழங்கப்படும் – அமைச்சர் நளிந்த ஜயதிஸ்ஸ

வடக்கு  மாகாண தாதியர் உத்தியோகத்தர்களின் கோரிக்கைகள் தொடர்பில் சம்பந்தப்பட்ட அதிகாரிகள் தரப்பினரிடையே கலந்துரையாடலை மேற்கொண்டுள்ளோம். முரண்பாடற்ற தீர்வு வழங்கப்படும் என்று  சுகாதாரம் மற்றும் வெகுசன ஊடக அமைச்சர் நளிந்த ஜயதிஸ்ஸ தெரிவித்தார்.

பாராளுமன்றத்தில் வியாழக்கிழமை (13) நடைபெற்ற அமர்வின் போது   நிலையியற் கட்டளை  29/ 2 இன் கீழ் யாழ். மாவட்ட சுயேச்சைக்குழு பாராளுமன்ற உறுப்பினர் அர்ச்சுனா இராமநாதன் முன்வைத்த கேள்விக்கு பதிலளிக்கையில் மேற்கண்டவாறு குறிப்பிட்டார்.

பாராளுமன்ற  உறுப்பினர் அர்ச்சுனா இராமநாதன், நேற்று புதன்கிழமை (12) மன்னார் மாவட்டம் உள்ளிட்ட வடக்கு மாகாணம் முழுவதும் தாதியர் உத்தியோகத்தர்கள் அடையாள உண்ணாவிரதப் போராட்டமொன்றை ஆரம்பித்துள்ளனர். இது தொடர்ந்தும் நடந்தால் வடக்குமாகாண பொதுமக்கள் தேவையில்லாத பிரச்சினைக்கு உள்ளாகுவார்கள்.

வடக்கு மாகாணத்தில் மட்டுமே சுகாதார துறையில் செய்துள்ளனர். அதாவது சகல உத்தியோகத்தர்களும் ஒரே புத்தகத்தில் கையெழுத்திடும் முடிவு எடுக்கப்பட்டுள்ளது. தயவு செய்து வடக்கு மாகாணத்தில் உள்ள தாதியர் உத்தியோகத்தர்களின் பிரதிநிதிகளை அழைத்து சுகாதார அமைச்சில் இது தொடர்பில் கலந்துரையாடி இதனை முடிவுக்கு கொண்டுவரவும். இது பொதுமக்களுக்கு பெரும் பிரச்சினையாக காணப்படுகிறது என்றார்.

வடக்கில் நடந்த அடையாள வேலை நிறுத்தப் போராட்டம் தொடர்பில் ஆளும் எதிர்க்கட்சி உறுப்பினர்கள் பலர் என்னுடன் கலந்துரையாடினர்.

அந்த போராட்டம் ஒருநாளே நடந்தது. குறிப்பாக தாதியர் உத்தியோகத்தர்களின் வரவு பதிவு தொடர்பில் கலந்துரையாடப்பட்டது. அது தொடர்பில் மாகாண செயலாளர் மற்றும் ஆளுநர் அடங்கலாக மாகாண பிரதானிகள் ஆகியோருக்கும் மாகாண சுகாதார பணிப்பாளருக்கும் இடையே கலந்துரையாடல் நடத்தப்பட்டது. அந்த கலந்துரையாடலுக்கமைய இணக்கப்பாட்டுக்கு வரமுடியும்.

எவ்வாறாயினும் வைத்தியசாலை பணியாளர்களின் வருகை தொடர்பில் கணக்காய்வொன்று நடத்தப்பட்டது. அந்த ஆய்வு அறிக்கையை அடிப்படையாகக் கொண்டே மாகாண சபை இந்த தீர்மானத்திற்கு வந்துள்ளது. இது தொடர்பில் தொழிற்சங்கங்களுடன் கலந்துரையாடல்கள் நடத்தப்பட்டுள்ளன என்றார்.