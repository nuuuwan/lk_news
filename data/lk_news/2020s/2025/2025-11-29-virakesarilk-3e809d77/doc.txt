நடிகர் எம். எஸ். பாஸ்கர் நடிக்கும் 'ரோஜா மல்லி கனகாம்பரம்' படத்தின் படப்பிடிப்பு நிறைவு

சிறந்த குணச்சித்திர நடிப்பிற்காக தேசிய விருதினை வென்ற நடிகர் எம். எஸ். பாஸ்கர் கதையின் நாயகர்களில் ஒருவராக நடித்திருக்கும் 'ரோஜா மல்லி கனகாம்பரம் 'எனும் திரைப்படத்தின் படப்பிடிப்பு நிறைவடைந்ததாக படக் குழுவினர் பிரத்யேக புகைப்படத்தை வெளியிட்டு உற்சாகத்துடன் தெரிவித்துள்ளனர்.

இயக்குநரும், நடிகருமான கே. பி. ஜெகன் இயக்கத்தில் உருவாகி வரும் 'ரோஜா மல்லி கனகாம்பரம் 'எனும் திரைப்படத்தில் எம். எஸ். பாஸ்கர், கே. பி. ஜெகன், 'பிக் பொஸ்' புகழ் விஜய் வர்மா, சங்கீதா கல்யாண், அருள்தாஸ், கதிரவன் பாலு, அம்மு சாய், மோனிகா சந்தோஷ், இயக்குநரும், நடிகருமான மூர்த்தி, தியா உள்ளிட்ட பலர் நடித்திருக்கிறார்கள். சுக செல்வம் ஒளிப்பதிவு செய்திருக்கும் இந்த திரைப்படத்திற்கு ஸ்ரீகாந்த் தேவா இசையமைத்திருக்கிறார். அந்தாலஜி பாணியில் ஹைபர் லிங்க் படைப்பாக உருவாகும் இந்த திரைப்படத்தை யுனைடெட் ஆர்ட்ஸ் நிறுவனம் சார்பில் தயாரிப்பாளர் எஸ். கே. செல்வகுமார் தயாரிக்கிறார்.

பல கட்டங்களாக நடைபெற்ற இப்படத்தின் படப்பிடிப்பு முழுமையாக நிறைவடைந்தது என்றும், விரைவில் படப்பிடிப்புக்கு பிந்தைய தொழில்நுட்ப பணிகள் தொடங்கும் என்றும், அதை தொடர்ந்து படத்தின் டீசர் வெளியிடப்படும் என்றும் படக்குழுவினர் தெரிவித்துள்ளனர்.