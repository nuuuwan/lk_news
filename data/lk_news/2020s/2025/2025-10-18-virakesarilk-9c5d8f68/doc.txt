அடைவுகளைத் தக்கவைப்பதற்கு மறுசீரமைப்புக்களைத் தொடருங்கள் - சர்வதேச நாணய நிதியம் வலியுறுத்தல்

தீவிர நெருக்கடியை அடுத்து சர்வதேச நாணய நிதியத்தின் மறுசீரமைப்பு செயற்திட்டத்தின்கீழ் தற்போது இலங்கையின் பொருளாதாரம் வலுவான வளர்ச்சிப்பாதையில் பயணித்துவருவதாகவும் நாணய நிதியத்தின் ஆசிய மற்றும் பசுபிக் திணைக்களத்தின் பணிப்பாளர் கிருஷ்ணா ஸ்ரீனிவாசன் மற்றம் பிரதிப்பணிப்பாளர் தோமஸ் ஹெல்பிளிங் ஆகியோர் தெரிவித்துள்ளனர்.

பிராந்திய பொருளாதார நிலைவரம் குறித்து விளக்கமளிக்கும் வகையில் ஏற்பாடு செய்யப்பட்டிருந்த ஊடகவியலாளர் சந்திப்பில் இலங்கையின் முன்னேற்றம் தொடர்பில் எழுப்பப்பட்ட கேள்விக்குப் பதிலளிக்கையிலேயே அவர்கள் மேற்கண்டவாறு தெரிவித்துள்ளனர்.

2022 ஆம் ஆண்டு தீவிரமடைந்த பொருளாதார நெருக்கடியின் விளைவாக கடும் பின்னடைவுக்கு முகங்கொடுத்திருந்த இலங்கை, சர்வதேச நாணய நிதியத்தின் அனுசரணையுடனான விரிவாக்கப்பட்ட நிதிவசதிச்செயற்திட்டத்தை நடைமுறைப்படுத்தியதன் நன்மைகளை இப்போது அனுபவித்துவருவதாக அவர்கள் சுட்டிக்காட்டியுள்ளனர்.

'இலங்கையில் நெருக்கடி நிலவிய காலப்பகுதியில் பொருளாதாரம் வெகுவாகப் பின்னடைந்திருந்தது. இருப்பினும் விரிவாக்கப்பட்ட நிதிவசதிச்செயற்திட்டத்தை நடைமுறைப்படுத்தியதன் பின்னர் கடந்த ஆண்டு இலங்கையின் பொருளாதாரம் 5 சதவீதம் எனும் வலுவான வளர்ச்சியைப் பதிவுசெய்திருந்தது. அதன் நீட்சியாக இவ்வருடமும், அடுத்த வருடமும் பொருளாதார வளர்ச்சி 4.2 சதவீதமாகப் பதிவாகும் என மதிப்பிடப்பட்டிருப்பதுடன் எதிர்வருங்காலங்களில் அது 3 சதவீதத்தை அண்மித்த மட்டத்தில் பதிவாகும் என எதிர்பார்க்கப்படுகிறது' என்று தோமஸ் ஹெல்பிளிங் குறிப்பிட்டுள்ளார்.

அதேவேளை தற்போதைய பொருளாதார அடைவுகளைத் தக்கவைத்துக்கொள்வதற்கு அச்செயற்திட்டத்தைத் தொடர்ந்து நடைமுறைப்படுத்துவது இன்றியமையாததாகும் எனவும் அவர் வலியுறுத்தியுள்ளார்.

மேலும் பெரும்பாகப்பொருளாதார ஸ்திரத்தன்மையைப் பேணல் மற்றும் கட்டமைப்பு ரீதியான நடவடிக்கைகளை வலுப்படுத்தல் என்பன நீண்டகால அடிப்படையிலான வெற்றிக்கு அவசியம் எனத் தெரிவித்துள்ள அவர், நிதியியல் ஸ்திரத்தன்மையும், அரசுக்குச் சொந்தமான கட்டமைப்புக்களின் நிதியியல் இயலுமையும், சாத்தியமான நிதியியல் அச்சுறுத்தல்களைக் குறைப்பதும் என்பனவும் அதற்கு முக்கிய பங்களிப்புச்செய்யும் எனக் கூறியுள்ளார்.