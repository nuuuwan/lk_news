கவின் - ஆண்ட்ரியா இணைந்து கலக்கும் 'மாஸ்க்' திரைப்படத்தின் இசை மற்றும் முன்னோட்டம் வெளியீடு

'டாடா' படத்தின் மூலம் தமிழ் திரையுலகில் நட்சத்திர நடிகர் எனும் புதிய உயரத்தை எட்டியிருக்கும் நடிகர் கவின் கதையின் நாயகனாக அழுத்தமான வேடத்தில் நடித்திருக்கும் 'மாஸ்க்'  எனும் திரைப்படத்தின் இசை மற்றும் முன்னோட்ட வெளியிட்டு விழா சென்னையில் சிறப்பாக நடைபெற்றது.

அறிமுக இயக்குநர் விகர்ணன் அசோக் இயக்கத்தில் உருவாகியுள்ள 'மாஸ்க்' எனும் திரைப்படத்தில் கவின், ஆண்ட்ரியா, ருஹானி சர்மா, பவன், சுப்ரமணியம் சிவா, ரெடின் கிங்ஸ்லி உள்ளிட்ட பலர் நடித்திருக்கிறார்கள். ஆர் . டி  ராஜசேகர் ஒளிப்பதிவு செய்திருக்கும் இந்த திரைப்படத்திற்கு 'இசை அசுரன்' ஜீ.  வி. பிரகாஷ் குமார் இசையமைத்திருக்கிறார். கொமர்சல் திரில்லராக தயாராகி இருக்கும் இந்த திரைப்படத்தை தி ஷோ மஸ்ட் கோ ஆன் மற்றும் பிளாக் மெட்ராஸ் ஃபிலிம்ஸ் ஆகிய நிறுவனங்கள் சார்பில் நடிகை ஆண்ட்ரியா மற்றும் தயாரிப்பாளர் எஸ்.பி. சொக்கலிங்கம் ஆகியோர் இணைந்து தயாரித்துள்ளனர்.

எதிர்வரும் 21 ஆம் திகதியன்று உலகம் முழுவதும் பட மாளிகையில் வெளியாகும் என அறிவிக்கப்பட்டிருக்கும் இந்த திரைப்படத்தின் முன்னோட்ட வெளியீட்டு விழா சென்னையில் நடைபெற்றது. இந்நிகழ்வில் பட குழுவினருடன் இயக்குநர் நெல்சன் திலீப் குமார் - நடிகர் விஜய் சேதுபதி ஆகியோர் சிறப்பு  அதிதிகளாக பங்கு பற்றினர்.

இந்நிகழ்வில் படத்தை பற்றி இயக்குநர் விகர்ணன் அசோக் பேசுகையில், '' இந்த படத்தில் வேலு எனும் ஒரு கதாபாத்திரம் உள்ளது. அவனுக்குள் கெட்டவனும் இருப்பான். ஒரு ஓரத்தில் நல்லவனும் இருப்பான். சமூகத்தில் நாம் பழகும் போது எதிரிகள் தான் எம்முடைய  குணாதிசயத்தை வடிவமைக்கிறார்கள். எல்லோரும் ஒவ்வொரு வகையினதான முகமூடியை அணிந்து கொண்டு தான் இருக்கிறார்கள். அதனால் ஏற்படும் சங்கடங்களும் சச்சரவுகளும் சம்பவங்களும் தான் இப்படத்தின் கதை'' என்றார்.