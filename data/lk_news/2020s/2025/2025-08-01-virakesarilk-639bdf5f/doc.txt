கிண்ணியா மீன் சந்தையில் சுகாதார ஒழுங்குமுறை நடவடிக்கை ; பாவனைக்கு உதவாத மீன்கள் அழிப்பு!

திருகோணமலை மாவட்டம் கிண்ணியா நகர சபை எல்லைக்குட்பட்ட ஏ-15 பிரதான வீதியில் உள்ள மீன் சந்தையில் சுகாதாரத்திற்கு கேடான மீன்கள் விற்பனை செய்யப்படுவதாக  முறைப்பாடுகள் கிடைத்திருந்தன.

இதையடுத்து, வியாழக்கிழமை (31) கிண்ணியா நகர சபைத் தவிசாளர் எம்.எம். மஹ்தி தலைமையில், பொதுச் சுகாதார பரிசோதகர்கள் மற்றும் சுகாதார மருத்துவ அதிகாரிகள் கலந்து கொண்ட திடீர் சுற்றிவளைப்பு நடத்தப்பட்டது.

அந்த நடவடிக்கையின் போது, பாவனைக்கு பயன்படாத  பெரிய தொகை மீன்கள் கண்டறியப்பட்டு, நகர சபைத் தவிசாளர் முன்னிலையில் அழிக்கப்பட்டன.

இவ்வாறான பாவனைக்கு உதவாத மீன்கள் பொதுமக்களின் சுகாதாரத்துக்கு ஆபத்தாக இருக்கக்கூடியதால், இதுபோன்ற மீன்களை எதிர்காலத்தில் விற்பனை செய்வோர் மீது கடுமையான சட்ட நடவடிக்கை எடுக்கப்படும் எனவும், மீன் வியாபாரிகளுக்கு எச்சரிக்கை விடுக்கப்பட்டுள்ளதாக தெரிவிக்கப்பட்டுள்ளது.