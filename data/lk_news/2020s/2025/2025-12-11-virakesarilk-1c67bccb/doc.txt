வெவ்வேறு பகுதிகளில் இடம்பெற்ற வாகன விபத்துகளில் மூவர் பலி

நாட்டின் வெவ்வேறு பகுதிகளில் நேற்று புதன்கிழமை (10) இடம்பெற்ற வாகன விபத்துக்களில் மூவர் உயிரிழந்துள்ளதாக பாலிஸ் ஊடகப் பிரிவு தெரிவித்துள்ளது.

பேலியகொடை பொலிஸ் பிரிவுக்குட்பட்ட கொழும்பு - நீர்கொழும்பு வீதியில், நவலோக்க சுற்றுவட்டத்திற்கு அருகில், கொழும்பிலிருந்து நீர்கொழும்பு நோக்கிப் பயணித்த லொறி ஒன்று, முன்னால் பயணித்த மோட்டார் சைக்கிளின் பின்புறத்தில் மோதி விபத்துக்குள்ளானது.

இந்த விபத்தில் மோட்டார் சைக்கிளின் செலுத்துனரும் பின்னால் பயணித்த ஒருவரும் பலத்த காயமடைந்து, கொழும்பு தேசிய வைத்தியசாலையில் அனுமதிக்கப்பட்டதன் பின்னர், மோட்டார் சைக்கிள் செலுத்துனர் உயிரிழந்துள்ளார்.

உயிரிழந்தவரின் சடலம் கொழும்பு தேசிய வைத்தியசாலையின் பிரேத அறையில் வைக்கப்பட்டுள்ளதுடன், விபத்துடன் தொடர்புடைய லொறியின் சாரதி கைது செய்யப்பட்டுள்ளார்.

இதேவேளை, கிளிநொச்சி பொலிஸ் பிரிவுக்குட்பட்ட திருவையாறு பகுதியில், மோட்டார் சைக்கிள் ஒன்று, டிப்பர் லொறியுடன் மோதி விபத்துக்குள்ளானது.

விபத்தில் மோட்டார் சைக்கிள் செலுத்துனர் பலத்த காயமடைந்து கிளிநொச்சி வைத்தியசாலையில் அனுமதிக்கப்பட்டதன் பின்னர் உயிரிழந்துள்ளார்.

சடலம் கிளிநொச்சி வைத்தியசாலையில் வைக்கப்பட்டுள்ளதுடன், விபத்துடன் தொடர்புடைய டிப்பர் லொரியின் ஓட்டுநர் கைது செய்யப்பட்டுள்ளார்.

அதேநேரம், திருக்கோவில் பொலிஸ் பிரிவுக்குட்பட்ட அக்கறைப்பற்று -பொத்துவில் வீயில் விநாயகபுரம் கோரக்கலப்புவ குளக்கரைக்கு அருகில், அக்கறைப்பற்றிலிருந்து பொத்துவில் நோக்கிச் சென்ற முச்சக்கர வண்டி கட்டுப்பாட்டை இழந்து வீதியை விட்டு விலகி, தூண் ஒன்றில் மோதி விபத்துக்குள்ளானது.

இந்த விபத்தில் முச்சக்கர வண்டியின் ஓட்டுநர் பலத்த காயமடைந்து திருக்கோவில் வைத்தியசாலையில் அனுமதிக்கப்பட்டதன் பின்னர் உயிரிழந்துள்ளார்.

உயிரிழந்தவர் நெல்லியடி பொலிஸ் நிலையத்தில் பணியாற்றி வந்த, 31 வயதுடைய, விநாயகபுரம் 03ஐச் சேர்ந்த பொலிஸ் கான்ஸ்டபிள் என தெரியவந்துள்ளது.

உயிரிழந்தவரின் சடலம் திருக்கோவில் வைத்தியசாலையில் வைக்கப்பட்டுள்ளதுடன், திருக்கோவில் பொலிஸார் மேலதிக விசாரணைகளை மேற்கொண்டு வருகின்றனர்.