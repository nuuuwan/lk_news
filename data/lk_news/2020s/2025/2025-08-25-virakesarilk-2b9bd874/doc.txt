பாதுகாப்பு செயலாளரை சந்தித்தார் புதிய பொலிஸ் மா அதிபர்

புதிய பொலிஸ் மா அதிபர் பிரியந்த வீரசூரிய, பாதுகாப்பு அமைச்சின் செயலாளர் எயார் வைஸ் மார்ஷல் சம்பத் துயகோண்டாவை (ஓய்வு) இன்று திங்கட்கிழமை  (25) பாதுகாப்பு அமைச்சில் சந்தித்தார்.

இலங்கையின் 37வது பொலிஸ் மா அதிபராக பொறுப்பேற்ற பிரியந்த வீரசூரியவை பாதுகாப்புச் செயலாளர் அன்புடன் வரவேற்றார்.

இந்தச் சந்திப்பின் போது, இரு அதிகாரிகளும் பரஸ்பர நலன் சார்ந்த விடயங்களைப் பற்றி கலந்துரையாடினர்.

தேசிய பாதுகாப்பு மற்றும் சட்டம் மற்றும் ஒழுங்கைப் பராமரிப்பதில் நிறுவனங்களுக்கு இடையேயான ஒருங்கிணைப்பு குறித்து கவனம் செலுத்தினர்.

புதிய பொலிஸ் மா அதிபருக்கு பாதுகாப்பு செயலாளர் வாழ்த்து தெரிவித்ததாகவும், பாதுகாப்பு அமைச்சகம் மற்றும் இலங்கை பொலிஸ் திணைக்களத்துக்கு இடையிலான கூட்டு முயற்சிகளை வலுப்படுத்துவதில் தனது நம்பிக்கையை வெளிப்படுத்தியதாகவும் பாதுகாப்பு அமைச்சு வெளியிட்டுள்ள அறிக்கையில் தெரிவிக்கப்பட்டுள்ளது.

நாடு முழுவதும் எழும் சவால்களை எதிர்கொள்ளவும், பொதுமக்களின் பாதுகாப்பை நிலைநிறுத்தவும் பாதுகாப்பு நிறுவனங்களுக்கிடையில் தொடர்ச்சியான ஒத்துழைப்பின் முக்கியத்துவத்தை இந்த சந்திப்பு அடிக்கோடிட்டுக் காட்டியதாக அந்த அறிக்கையில் மேலும் தெரிவிக்கப்பட்டுள்ளது.