'குடும்பஸ்தனுக்கு ஃபர்பெக்ட்டான பார்ட்னர் தேவை என்பதை 'ஆண் பாவம் பொல்லாதது' படம் ரசிகர்களுக்கு புரிய வைத்தது' - நடிகர் ரியோ ராஜ்  பேச்சு

நடிகர் ரியோ ராஜ் - மாளவிகா மனோஜ் நடிப்பில் வெளியான 'ஆண் பாவம் பொல்லாதது' எனும் திரைப்படம் கடந்த மாத இறுதியில் வெளியாகி ரசிகர்களின் ஏகோபித்த ஆதரவை பெற்று இன்றும் உலகம் முழுவதும் படமாளிகையில் வெற்றிகரமாக ஓடிக்கொண்டிருக்கிறது.

கணவன் -மனைவி இடையே ஏற்படும் கருத்து வேறுபாடுகளை சமகால சமூக சிக்கல்களின் பின்னணியில் அனைத்து தரப்பினரும் ரசிக்கும் வகையில் உருவான இந்த திரைப்படத்திற்கு ஊடகங்களும், ரசிகர்களும் தொடர்ந்து ஆதரவளித்து வருகின்றனர். இந்நிலையில் அவர்களுக்கு நன்றி தெரிவிக்கும் வகையில் இப்படக்குழுவினர் பிரத்யேக நிகழ்வை ஒருங்கிணைத்தனர்.  இதில் படக்குழுவினர் பங்கு பற்றினர்.

இந்நிகழ்வில் நாயகன் ரியோ ராஜ் பேசுகையில், '' ஒரு குடும்பத்தில் குடும்பஸ்தனாக இருக்கும் ஆண்களுக்கு என்ன தேவை என்றால் ... ஒரு ஃபர்பெக்ட்டான பார்ட்னர் தேவை என்பதைத்தான் நாங்கள் இந்த படத்தில் சொல்ல முயற்சித்தோம். எல்லா குடும்பமும் நன்றாக இருக்க வேண்டும் என்றால் அந்த குடும்பத்தில் உள்ள கணவனும் மனைவியும் தங்களை ஒருவருக்கொருவர் நன்றாக புரிந்து கொண்டு, இப்படத்தின் உச்சகட்ட காட்சியில் சட்டத்தரணி நாராயணன் சொல்வது போல் 50 :50 என்பது கிடையவே கிடையாது என்பதை அழுத்தம் திருத்தமாக சொல்ல வேண்டும் என நினைத்தோம்.

இதனை ரசிகர்களும் புரிந்து கொண்டு, ஏற்றுக்கொண்டு, எங்களுக்கு வெற்றியை பரிசாக அளித்துள்ளனர். அதனால் இதற்கு காரணமான ரசிகர்களுக்கும், ஊடகங்களுக்கும் நாங்கள் இந்த தருணத்தில் எங்களுடைய மனமார்ந்த நன்றியை தெரிவித்துக் கொள்கிறோம்'' என்றார்.‌