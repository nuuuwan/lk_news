அரசாங்கத்துக்கு 48 மணித்தியாலங்கள் கால அவகாசம் வழங்கியுள்ள அரச மருத்துவ அதிகாரிகள் சங்கம்

மருத்துவர்கள் மற்றும் பொது சுகாதார கட்டமைப்பைப் பாதிக்கும் நீண்டகாலப் பிரச்சினைகளைத் தீர்ப்பதற்கான தெளிவான காலக்கெடுவை அறிவிப்பதற்கு அரச மருத்துவ அதிகாரிகள் சங்கம் அரசாங்கத்துக்கு 48 மணிநேர அவகாசத்தை வழங்கியுள்ளது. அவ்வாறு செய்யத் தவறினால் தொழிற்சங்க நடவடிக்கைகள் தீவிரமடையும் என அச்சங்கம் எச்சரித்துள்ளது.

24ஆம் திகதி திங்கட்கிழமை வெளியிடப்பட்ட ஊடக அறிக்கையில் அரச மருத்துவ அதிகாரிகள் சங்கம் இவ்வாறு எச்சரிக்கை விடுத்துள்ளது. அந்த அறிக்கையில் மேலும் தெரிவிக்கப்பட்டுள்ளதாவது :

மருத்துவர்கள் மற்றும் சுகாதாரப் பணியாளர்கள் எதிர்கொள்ளும் பிரச்சினைகளுக்கு 2026ஆம் ஆண்டுக்கான வரவுசெலவுத் திட்டம் அர்த்தமுள்ள தீர்வுகளை வழங்கத் தவறியுள்ளது. இது இலங்கையின் இலவச சுகாதார அமைப்பின் எதிர்காலம் குறித்து தீவிரமான நிச்சயமற்ற தன்மையை உருவாக்கியுள்ளது.

வரவுசெலவுத் திட்டம் சமர்ப்பிக்கப்படுவதற்கு முன்னதாகவே ஜனாதிபதி மற்றும் தொடர்புடைய அதிகாரிகளுக்கு விரிவான முன்மொழிவுகள் மற்றும் தகவல்களை எமது சங்கம் சமர்ப்பித்திருந்தது. ஆனால் இந்த சமர்ப்பிப்புகளுக்கு கவனம் செலுத்தாததே தற்போதைய நெருக்கடிக்கு பிரதான காரணியாகியுள்ளது.

ஏற்கனவே பல தொழிற்சங்க நடவடிக்கைகள் மேற்கொள்ளப்பட்டுள்ள போதிலும், வைத்தியசாலை கட்டமைப்பிற்குள் இன்னும் முழு அளவிலான வேலைநிறுத்தம் எதுவும் அறிவிக்கப்படவில்லை. சுகாதாரத் தொழில் மற்றும் தேசிய சுகாதார அமைப்பு ஆகிய இரண்டையும் பாதுகாப்பதை நோக்கமாகக் கொண்ட நடைமுறை மற்றும் நிலையான செயற் திட்டத்தை ஒரு குறிப்பிட்ட காலக்கெடுவுடன் அறிவிப்பதே எமது முதன்மைக் கோரிக்கையாக உள்ளது.

சுகாதார அமைச்சு குறித்த வரவுசெலவுத் திட்டக் குழு நிலை விவாதத்தை நாம் உன்னிப்பாகக் கண்காணித்துள்ளோம். அங்கு முன்வைக்கப்பட்ட பிரச்சினைகளுக்கு சுகாதார அமைச்சர் தனது பதிலில் பல தீர்வுகளை முன்மொழிந்த போதிலும், அவ்றறை நடைமுறைப்படுத்துவதற்கு ஒரு வரையறுக்கப்பட்ட காலக்கெடு இல்லாததால், அமுலாக்கம் தொடர்பாக மேலும் நிச்சயமற்ற தன்மை ஏற்பட்டுள்ளது.

எனவே அரச மருத்துவ அதிகாரிகள் சங்கத்தின் அவசரகால செயற்குழுக் கூட்டத்தில், முன்மொழியப்பட்ட தீர்வுகளுக்கு ஒரு தெளிவான காலக்கெடுவை நிர்ணயிப்பது அத்தியாவசியம் என்று ஒருமனதாக ஒப்புக் கொள்ளப்பட்டது. எனவே, பொறுப்பான அதிகாரிகள் அத்தகைய திட்டத்தை அறிவிக்க 48 மணி நேர அவகாசம் வழங்க சங்கம் தீர்மானித்துள்ளது. இதற்கு உரிய பதில் கிடைக்காவிட்டால் நாளை புதன்கிழமை நடைபெறவிருக்கும் எமது மத்திய குழுக் கூட்டத்தில் கடுமையான தொழிற்சங்க நடவடிக்கை குறித்த முடிவுகள் குறித்து அவதானம் செலுத்தப்படும்.

சுகாதார அமைப்பிற்குள் நிலைமை மேலும் மோசமடைவதைத் தடுக்க, ஜனாதிபதி, சுகாதார அமைச்சர் மற்றும் ஏனைய பொறுப்பு வாய்ந்த அதிகாரிகள் உடனடியாக தலையிட்டு, காலக்கெடுவுடன் கூடிய தீர்வுப் பொதியை சமர்ப்பிக்க வேண்டும்.