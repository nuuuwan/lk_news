ட்ரம்ப் முன்னிலையில் கொங்கோ, ருவாண்டா இடையே அமைதி ஒப்பந்தம் கைச்சாத்து ; “பலர் தோல்வியடைந்த இடத்தில் நாம் வெற்றி கண்டிருக்கிறோம்” - ட்ரம்ப் பெருமிதம்

ஆபிரிக்க நாடுகளான கொங்கோ, ருவாண்டா இடையே பல ஆண்டுகளாக தொடர்ந்து வரும் மோதலை முடிவுக்குக் கொண்டுவரும் வகையில் அமெரிக்க ஜனாதிபதி டொனால்ட் ட்ரம்ப் முன்னிலையில் இரு நாடுகளுக்கு இடையே அமைதி ஒப்பந்தம் நேற்று (4) கைச்சாத்தானதாக சர்வதேச ஊடகங்கள் தெரிவிக்கின்றன.

இந்த ஒப்பந்தத்தை தொடர்ந்து, கொங்கோவில் உள்ள கனிம வளங்களை அமெரிக்க நிறுவனங்கள் வெட்டி எடுப்பதற்கான ஒப்பந்தத்திலும் கையெழுத்து இடப்பட்டது.

வெள்ளை மாளிகையில் ட்ரம்ப் முன்னிலையில், கொங்கோ ஜனாதிபதி பெலிக்ஸ் ஷிசெ கெடி, ருவாண்டா ஜனாதிபதி பால் ககாமே ஆகியோர் ஒப்பந்தத்தில் கையெழுத்திட்டனர்.

இரு நாட்டு ஜனாதிபதிகளும் ஒப்பந்தத்தில் கையெழுத்திட முற்பட்டபோது, ட்ரம்ப், “இது ஆபிரிக்காவுக்கு ஒரு சிறந்த நாள். உலகுக்கு ஒரு சிறந்த நாள்.  பலர் தோல்வியடைந்த இடத்தில் இன்று, நாம் வெற்றி பெற்றிருக்கிறோம். உலகம் முழுவதும் நாங்கள் அமைதியை நிலைநாட்டுகிறோம்” என்று கூறினார்.

இதுவரை யாரும் கண்டிராத அளவுக்கு போர்களை நாங்கள் தீர்த்து வருகிறோம். இதுவரை நான் 8 போர்களை தீர்த்துவிட்டேன். மேலும் இன்னொரு போரை தீர்க்க முயற்சி நடக்கிறது. அது ரஷ்யா - உக்ரைன் போர். அதனை நிறுத்த நாங்கள் மிகவும் கடினமாக உழைத்து வருகிறோம்.

கனிமங்களை வெட்டி எடுக்க மிகப் பெரிய அமெரிக்க நிறுவனங்களில் சிலவற்றை இரு நாடுகளுக்கும் அனுப்புவதில் நாங்கள் ஈடுபடுவோம். அனைவரும் நிறைய பணம் சம்பாதிக்கப் போகிறார்கள்” என்றும் ட்ரம்ப் தெரிவித்தார்.

அத்துடன் ருவாண்டா ஜனாதிபதி பால் ககாமே, “இந்தப் பணியை செய்யுமாறு ஜனாதிபதி ட்ரம்ப்பிடம் யாரும் கேட்கவில்லை. ஆனால், அமைதிக்கு பங்களிப்பதற்கான ஒரு வாய்ப்பை கண்டதும், அவர் உடனடியாக அதை ஏற்றுக்கொண்டார்” என்றார்.

“இந்த நாள், ஒரு புதிய கடினமாக பாதையின் தொடக்கம். ஆம், ஆனால், இது ஒரு திருப்புமுனை” என்று கொங்கோ ஜனாதிபதி பெலிக்ஸ் ஷிசெ கெடி தெரிவித்தார்.

கொங்கோ, ருவாண்டா இடையே பல ஆண்டுகளாக மோதல் இடம்பெற்று வருகிறது. கொங்கோவில் செயற்பட்டு வரும் எம்-23 கிளர்ச்சிக் குழுவுக்கு ருவாண்டா ஆதரவு அளித்து வருகிறது. ருவாண்டாவின் ஒத்துழைப்பால் அக்கிளர்ச்சிக் குழு கொங்கோவில் கனிம வளங்கள் கொண்ட பகுதிகளை கைப்பற்ற முயற்சித்து வருகிறது.

இந்நிலையிலேயே ட்ரம்ப் தலைமையில் இரு நாடுகளுக்கும் இடையே நடத்தப்பட்ட பேச்சுவார்த்தையின்போது இரு நாடுகளும் அமைதிக்குத் திரும்புவதாக தீர்மானித்தன. அதனையடுத்தே இரு நாடுகளும் இடையே இந்த அமைதி ஒப்பந்தம் கைச்சாத்தானது.