மன்னா கத்தியால் தாக்கப்பட்டு வயோதிபர் படுகாயம்!

களுத்துறை - பயாகலை பிரதேசத்தில் இரு நபர்களுக்கு இயைடில் ஏற்பட்ட தகராறை சமரசம் செய்ய முயன்ற வயோதிபர் ஒருவர் மன்னா கத்தியால் தாக்கப்பட்டு படுகாயமடைந்துள்ளதாக பயாகலை பொலிஸார் தெரிவித்தனர்.

இந்த சம்பவம் நேற்று ஞாயிற்றுக்கிழமை (16) மாலை 05.00 மணியளவில் இடம்பெற்றுள்ளதாக பொலிஸார் தெரிவித்தனர்.

பயாகலை பிரதேசத்தில் வயோதிபர் ஒருவர் தனது மருமகனுடன் மோட்டார் சைக்கிளில் சென்றுக்கொண்டிருக்கும் போது உணவகம் ஒன்றுக்கு அருகில் வீதியின் குறுக்கே முச்சக்கரவண்டி ஒன்று நிறுத்தி வைக்கப்பட்டிருப்பதை கண்டுள்ளனர்.

பின்னர் மோட்டார் சைக்கிளில் இருந்த வயோதிபரும் அவரது மருமகனும் உணவக உரிமையாளரான முச்சக்கரவண்டி சாரதியிடம் முச்சக்கரவண்டியை சற்று நகரத்தி வழிவிடுமாறு கூறியுள்ளனர்.

இதன்போது கோபமடைந்த முச்சக்கரவண்டி சாரதி தனது உணவகத்தில் இருந்த மன்னா கத்தியை எடுத்து வந்து வயோதிபரின் மருமகனுடன் தகராறில் ஈடுபட்டுள்ளார்.

தகராறின் போது முச்சக்கரவண்டி சாரதி வயோதிபரின் மருமகனை மன்னா கத்தியால் தாக்க முயன்றுள்ளார்.

இதனை அவதானித்த வயோதிபர் தகராறை சமரசம் செய்ய முயன்ற போது மன்னா கத்தியால் தாக்கப்பட்டு படுகாயமடைந்துள்ளார்.

இது தொடர்பில் பயாகலை பொலிஸாருக்கு கிடைத்த முறைப்பாட்டின் அடிப்படையில் மேலதிக விசாரணைகள் மேற்கொள்ளப்பட்டு வருகின்றன.