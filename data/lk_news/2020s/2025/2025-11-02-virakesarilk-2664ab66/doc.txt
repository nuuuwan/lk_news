கோபியோ அமைப்பினால் எக்ஸ்பிரஸ் நியூஸ் பேப்பர்ஸ் நிறுவனம் கௌரவிப்பு

இலங்கையில் இந்திய வம்சாவளி சமூகத்தினரை மேம்படுத்துவதற்கு ஆற்றிய பங்களிப்பிற்காக எக்ஸ்பிரஸ் நியூஸ் பேப்பர்ஸ் (வீரகேசரி) நிறுவனத்தை இந்திய வம்சாவளி மக்களின் உலகளாவிய அமைப்பான (GOPIO) கோபியோ அமைப்பு கௌரவித்துள்ளது.

இலங்கைக்கான கோபியோ அமைப்பின் வெள்ளி விழா நிகழ்வு சனிக்கிழமை (01) கொழும்பிலுள்ள தாஜ்சமுத்ரா ஹோட்டலில் நடைபெற்றது.

இந்நிகழ்வின் விசேட அதிதியாக வெளிவிவகார அமைச்சர் விஜித்த ஹேரத் மற்றும் கௌரவ விருந்தினராக இலங்கைக்கான இந்திய உயர்ஸ்தானிகர் சந்தோஷ் ஜா ஆகியோர் கலந்து சிறப்பித்துள்ளனர்.

இந்நிகழ்விலேயே,  இந்திய வம்சாவளி சமூகத்தினரை மேம்படுத்துவதற்கு ஆற்றிய பங்களிப்பிற்காக  95 ஆவது ஆண்டை நிறைவு செய்துள்ள இலங்கையின் முதற் தர தமிழ் பத்திரிகை வீரகேசரியை  வெளியிடும் எக்ஸ்பிரஸ் நியூஸ் பேப்பர்ஸ் நிறுவனம் கௌரவிக்கப்பட்டுள்ளது.

இதன்போது,  பிரதம நிறைவேற்று அதிகாரி எம்.செந்தில் நாதன் எக்ஸ்பிரஸ் நியூஸ் பேப்பர்ஸ் நிறுவனத்தின் சார்பாக கேடயத்தைப் பெற்றுக்கொண்டார்.

வெளிவிவகார அமைச்சர் விஜித் ஹேரத்து, இலங்கைக்கான இந்திய உயர்ஸ்தானிகர் சந்தோஷ் ஜா மற்றும் இலங்கைக்கான கோபியோ அமைப்பின் தலைவர் எஸ். சண்முகநாதன் ஆகியோரால் கேடயம் வழங்கி வைக்கப்பட்டது.