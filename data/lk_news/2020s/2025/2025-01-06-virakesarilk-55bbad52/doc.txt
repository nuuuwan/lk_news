2024இல் 28,158 மில்லியன் பெறுமதியான போதைப்பொருட்கள் மீட்பு  - கடற்படை ஊடகப்பிரிவு

இலங்கை கடற்படையினரால் 2024ஆம் ஆண்டு முழுவதும் முன்னெடுக்கப்பட்ட பல்வேறு சுற்றி வளைப்புக்களில் 28,158 மில்லியன் ரூபா பெறுமதியுடைய போதைப்பொருட்கள் மற்றும் போதை மாத்திரைகள் உள்ளிட்டவை கைப்பற்றப்பட்டுள்ளதாக கடற்படை ஊடகப்பிரிவு தெரிவித்துள்ளது.

இலங்கை கடற்படை நாட்டில் சட்டத்தை நடைமுறைப்படுத்தும் நிறுவனங்கள் மற்றும் பிராந்திய கடல்சார் பங்குதாரர்களுடன் இணைந்து கடந்த ஆண்டு முன்னெடுத்த பல்வேறு சுற்றிவளைப்புக்களில் போதை மாத்திரை வியாபாரம், சட்ட விரோத பொருள் விற்பனை மற்றும் சட்டவிரோத குடியேற்றம் உள்ளிட்ட சட்ட விரோத செயற்பாடுகளில் ஈடுபட்ட உள்நாட்டு மற்றும் வெளிநாடுகளைச் சேர்ந்த 407 சந்தேகநபர்கள் கைது செய்யப்பட்டுள்ளனர்.

அதேவேளை 28,158 மில்லியன் ரூபாவுக்கு அதிக பெறுமதியுடைய போதைப்பொருள் மற்றும் போதை மாத்திரை உள்ளிட்ட சட்டவிரோதமாக நாட்டுக்கு கொண்டு வரப்பட்ட பல்வேறு பொருட்களும் கைப்பற்றப்பட்டுள்ளன.

நாட்டின் பெருங்கடல்களில் போதைப்பொருள் கடத்தல் உள்ளிட்ட சட்டவிரோத நடவடிக்கைகளை தடுப்பதற்காக கடற்படையானது பிராந்திய கடல்சார் பங்குதாரர்களுடன் இணைந்து கடல்களில் வழக்கமான ரோந்து நடவடிக்கைகளை மேற்கொண்டு வருகிறது.

அந்தவகையில் கடற்படை, பொலிஸார், பொலிஸ் போதைப்பொருள் ஒழிப்பு பிரிவு, பொலிஸ் விசேட அதிரடிப்படையினர் மற்றும் மதுவரித் திணைக்களம் உள்ளிட்ட சட்டத்தை நடைமுறைப்படுத்தும் தரப்புக்கள் இணைந்து முன்னெடுத்த விசேட ஒன்றிணைந்த புலனாய்வு சுற்றிவளைப்புக்களின் போதும், இந்திய கடற்படை மற்றும் மாலைதீவு கடற்பாதுகாப்பு படையுடன் இணைந்து முன்னெடுக்கப்பட்ட சுற்றிவளைப்புக்களின் போதும் கடந்த ஆண்டு 622 கிலோ கிராம் ஹெரோயின் கைப்பற்றப்பட்டுள்ளது. இதன் பெறுமதி 15 554 மில்லியன் ரூபாவாகும்.

அதேபோன்று 11 508 மில்லியன் ரூபா பெறுமதியுடைய 1211 கிலோவுக்கும் அதிக ஐஸ் எனப்படும் கிரிஸ்டல் மெதம்பிடமைன் போதைப்பொருளும் கைப்பற்றப்பட்டுள்ளது. 700 மில்லியன் ரூபா பெறுமதியுடைய 1752 கிலோகிராமுக்கும் அதிக கேரள கஞ்சா, 23 மில்லியன் ரூபா பெறுமதியுடைய 119 கிலோவுக்கும் அதிக உள்நாட்டு கஞ்சா, 373 மில்லியன் ரூபா பெறுமதியுடைய 11 இலட்சத்து 79 ஆயிரத்து 746 போதை மாத்திரைகளும் கைப்பற்றப்பட்டுள்ளன.

கடற்படையினரின் தகவலின் அடிப்படையில் பொலிஸார் மற்றும் பொலிஸ் விசேட அதிரடிப்படையினர் ஒரு இலட்சத்து 7626 உள்ளுர் கஞ்சா செடிகளையும் கைப்பற்றி அழித்துள்ளனர்.

அத்தோடு போதைப்பொருள் விற்பனை தொடர்பில் 21 உள்நாட்டு மீன்பிடிப்படகுகளுடன் 230 சந்தேகநபர்கள் கைது செய்யப்பட்டு சட்ட நடவடிக்கைகளுக்கு உட்படுத்தப்பட்டுள்ளனர்.

மேலும் கடந்த ஆண்டு சட்டவிரோதமாக விற்பனை செய்வதற்கு தயாராக வைக்கப்பட்டிருந்த 226 மதுபான போத்தல்களுடன் இரு சந்தேகநபர்கள் கைது செய்யப்பட்டுள்ளனர். அதேபோன்று 2 இலட்சத்து 34ஆயிரத்து 670 சட்டவிரோத சிகரட்டுக்களும், 972 போதை மாத்திரைகளும் கைற்றப்பட்டுள்ளன. இவற்றை வைத்திருந்த 52 சந்தேகநபர்களும் கைது செய்யப்பட்டுள்ளனர்.

இவை தவிர 11 கஜமுத்துக்கள் மற்றும் சட்ட விரோதமாக வெளிநாடுகளுக்கு கடத்துவதற்கு தயாராக வைக்கப்பட்டிருந்த 4 கிலோவுக்கும் அதிக தங்கம் என்பவற்றோரு 14 சந்தேகநபர்களும், இலங்கை கடற்பரப்பிற்குள் வன விலங்குகளை விற்பனை செய்த 5 சந்தேகநபர்களும் கைது செய்யப்பட்டுள்ளனர். இதன் போது மீன்பிடி படகொன்றும் கைற்றப்பட்டுள்ளது.

கடந்த ஆண்டில் சட்ட விரோதமாக கடல் மார்க்கமாக நாட்டுக்கு கொண்டு வருவதற்கு முயற்சிக்கப்பட்ட 65 687 கிலோ பீடி இலை தொகையும், 7272 கிலோ உலர் மஞ்சள் தொகையும், 368 கிலோ இஞ்சியும், 8330 விவசாய கிருமி நாசினி திரவ போத்தல்களும், 56 786 பக்கட்டுக்களும், 727 அழகுசாதன பொருட்களும் கைப்பற்றப்பட்டுள்ளதோடு, இவை தொடர்பில் 81 சந்தேகநபர்களும் கைது செய்யப்பட்டுள்ளனர். இவர்களில் மூவர் இந்திய பிரஜைகளாவர்.

சட்டவிரோத குடியேற்றம் மற்றும் மனித கடத்தலை எதிர்த்து கடற்படை தொடர்ந்து நடவடிக்கைகளை மேற்கொண்டு வருகிறது.

2024 ஆம் ஆண்டு முன்னெடுக்கப்பட்ட சுற்றிவளைப்புக்களில் இந்தியாவிலிருந்து சட்டவிரோதமாக இலங்கைக்கு வர முயன்ற 20 பேரை ஏற்றிச் சென்ற கப்பலொன்று கடற்படையினரால் கைது செய்யப்பட்டு மேலதிக சட்ட நடவடிக்கைகளுக்கு உட்படுத்தப்பட்டுள்ளது.

மேலும், 'தூய்மையான இலங்கை' தேசிய வேலைத்திட்டத்துடன் இணைந்து, நாட்டின் கடற்பிராந்தியத்தில் போதைப்பொருள் கடத்தல் உள்ளிட்ட சட்டவிரோத நடவடிக்கைகளை கட்டுப்படுத்துதல், கடல் பாதுகாப்பை ஏற்படுத்துதல், கடற்பரப்பில் பொருளாதார நடவடிக்கைகளை பாதுகாப்பாக நடத்துவதற்கு தேவையான நிலையான கடல் வலயத்தை பேணுதலுக்காக 2025ஆம் ஆண்டில் ஒரு புதிய மூலோபாய திட்டத்துடன் இலங்கை கடற்படை தொடர் நடவடிக்கைகளை மேற்கொள்ளவுள்ளதாக கடற்படை ஊடகப்பிரிவு  மேலும் தெரிவித்துள்ளது.