மாளிகாவத்தையில் ஒரு கோடி ரூபாவுக்கும் அதிக பெறுமதியான பொருட்களுடன் நால்வர் கைது!

ஒரு கோடி ரூபாவுக்கும் அதிக பெறுமதியான கையடக்கத் தொலைபேசிகள் மற்றும் வாசனைத் திரவியங்கள் உள்ளிட்ட பல்வேறு பொருட்களுடன் நான்கு சந்தேக நபர்கள் மாளிகாவத்தை பொலிஸாரால் நேற்று வியாழக்கிழமை (02) கைதுசெய்யப்பட்டுள்ளனர்.

மாளிகாவத்தை பொலிஸாருக்கு கிடைத்த தகவலின் பேரில் கொழும்பு - மாளிகாவத்தை பிரதேசத்தில் உள்ள வீடொன்றில் மேற்கொள்ளப்பட்ட சோதனையில் சந்தேக நபர்கள் கைதுசெய்யப்பட்டுள்ளனர்.

சந்தேக நபர்களிடமிருந்து 26 கையடக்கத் தொலைபேசிகள் , 10 ஐ பொட், 10 டெப் கணினிகள், 3 மடிக்கணினிகள் மற்றும் வாசனைத் திரவியங்கள் என்பன பொலிஸாரால் கைப்பற்றப்பட்டுள்ளன.

கைதுசெய்யப்பட்ட சந்தேக நபர்கள் நால்வரும் செப்டெம்பர் 30 ஆம் திகதி டுபாய்க்கு சென்று மீண்டும் நாடு திரும்பிய போது இந்த பொருட்களை சுங்கவரி செலுத்தாமல் சட்டவிரோதமாக நாட்டுக்கு கொண்டு வந்துள்ளதாக பொலிஸ் விசாரணையில் தெரியவந்துள்ளது.