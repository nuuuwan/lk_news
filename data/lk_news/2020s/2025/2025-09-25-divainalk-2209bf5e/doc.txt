ඉන්දීය ගුවන් මගියා ළඟ කෝටි 11/2ක කුෂ්

රුපියල් එක් කෝටි පනස් පන් ලක්ෂ හැට දහසක් වටිනා ‘කුෂ්’ මත්ද්‍රව්‍ය තොගයක් මෙරටට රැගෙන විත්, ඒවා කටුනායක ගුවන් තොටුපොළෙන් පිට කර ගෙන යමින් සිටි විදේශීය ගුවන් මගියකු ඊයේ (24 දා) අලුයම ගුවන් තොටුපොළ පොලිස් මත්ද්‍රව්‍ය කාර්යාංශයේ නිලධාරීන් පිරිසක් විසින් අත්අඩංගුවට ගෙන තිබේ.

මොහු මෙම ‘කුෂ්’ මත්ද්‍රව්‍ය තොගය තායිලන්තයේ බැංකොක් නුවරින් මිලදී ගෙන, ඉන්දියාවේ බැංගලෝර් නුවර වෙත පැමිණ, එතැන් සිට ඉන්ඩිගෝ ගුවන් සේවයේ 6 ඊ-1183 දරන ගුවන් යානයෙන් ඊයේ (24දා) අලුයම 12.00ට කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ ගමන් මල්ලේ ඇසුරුම් 03ක් ලෙස සකස් කර, මෙම ‘කුෂ්’ මත්ද්‍රව්‍ය කිලෝ 01 යි ග්‍රෑම් 556ක ප්‍රමාණය සඟවා ගෙන තිබුණි. මේ පිළිබඳ වැඩිදුර විමර්ශන කටයුතු සඳහා මෙම ගුවන් මගියා සහ ඔහු විසින් රැගෙන ආ ‘කුෂ්’ මත්ද්‍රව්‍ය තොගය ඊයේ (24 දා) මීගමුව මහෙස්ත්‍රාත් අධිකරණය වෙත ඉදිරිපත් කිරීමට නියමිතව තිබිණි.කටුනායක ටී.කේ.ජී.කපිල