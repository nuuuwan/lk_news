நடிகர் சிபி சத்யராஜ் நடிக்கும் 'டென் ஹவர்ஸ் ' படத்தின்  ஃபர்ஸ்ட் லுக் வெளியீடு

தமிழின் முன்னணி நடிகரான சிபி சத்யராஜ் சிறிய இடைவெளிக்குப் பிறகு கதையின் நாயகனாக அழுத்தமான வேடத்தில் நடித்திருக்கும் 'டென் ஹவர்ஸ் 'எனும் திரைப்படத்தின் ஃபர்ஸ்ட் லுக் வெளியிடப்பட்டிருக்கிறது.

அறிமுக இயக்குநர் இளையராஜா கலியபெருமாள் இயக்கத்தில் உருவாகி வரும் ' டென் ஹவர்ஸ் 'எனும் திரைப்படத்தில் சிபி சத்யராஜ் கதையின் நாயகனாக நடித்திருக்கிறார். இந்தப் படத்தில் அவருடன் நடித்திருக்கும் ஏனைய நடிகர்கள், நடிகைகள் பற்றிய விவரங்களை படக்குழுவினர் அதிகாரப்பூர்வமாக வெளியிடவில்லை.

ஜெய் கார்த்திக் ஒளிப்பதிவு செய்திருக்கும் இந்த திரைப்படத்திற்கு கே. எஸ். சுந்தரமூர்த்தி இசையமைத்திருக்கிறார்.‌ பயணத்தை அடிப்படையாகக் கொண்ட இந்த திரைப்படத்தை டுவின் ஸ்டுடியோஸ் நிறுவனம் சார்பில் தயாரிப்பாளர்கள் லதா பாலு மற்றும் துர்காயினி வினோத் ஆகியோர் இணைந்து தயாரித்திருக்கிறார்கள்.

இப்படத்தின் இறுதி கட்டப் பணிகள் விறுவிறுப்பாக நடைபெற்று வருகிறது. இந்நிலையில் இதன் ஃபர்ஸ்ட் லுக் வெளியிடப்பட்டிருக்கிறது. இதில் தனியார் சொகுசு பேருந்து ஒன்றின் பின்னணியில் கதையின் நாயகனான சிபி சத்யராஜ் ரத்தம் தோய்ந்த முகத்துடன் தோன்றுவது போல் வடிவமைக்கப்பட்டிருப்பதாலும், 'எந்தக் குற்றமும் சரியானதல்ல' எனும் பொருள்படியான ஆங்கில வாசகம் இடம் பிடித்திருப்பதாலும் படத்தைப் பற்றிய எதிர்பார்ப்பு அதிகரித்திருக்கிறது. மேலும் இந்த திரைப்படம் பொங்கலுக்கு வெளியாகும் என படக் குழுவினர் அறிவித்துள்ளனர்.

இதனிடையே நடிகர் சிபி சத்யராஜ் நடிப்பில் கடந்த இரண்டு ஆண்டுகளாக எந்த திரைப்படமும் பட மாளிகையில் வெளியாகவில்லை என்பதும் அவரது கவனமான கதை தெரிவுக்கு பிறகு ' டென் ஹவர்ஸ் ' திரைப்படம் வெளியாவதால் அவருடைய ரசிகர்கள் இந்தப் படம் வெற்றியடையும் என்ற நம்பிக்கையில் ஆர்வத்துடன் காத்திருக்கிறார்கள் என்பதும் குறிப்பிடத்தக்கது.‌