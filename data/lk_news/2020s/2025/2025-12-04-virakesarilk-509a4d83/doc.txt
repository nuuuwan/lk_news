அனர்த்த முன்னெச்சரிக்கை கோபுரங்கள் செயலிழப்பு: ஒவ்வொரு பிரதேசத்திலும் மத்திய அனர்த்த முகாமைத்துவ பிரிவுகள் அமைக்க வேண்டும் – ஹிஸ்புல்லாஹ்

அனர்த்தங்கள் ஏற்படும்போது அது தொடர்பில் உடனடியாக செயற்படுவதற்கு மத்திய அரசாங்கத்தின் கீழ் செயற்படும் அனர்த்த முகாமைத்துவ மத்திய நிலைய பிரிவுகளை ஒவ்வொரு பிரதேச செயலகத்திலும் அமைக்க வேண்டும். அதேநேரம் நாட்டில் 77 அனர்த்த முன்னெச்சரிக்கை கோபுரங்கள் அமைக்கப்பட்டுள்ளபோதும். இதில் ஒன்றுகூட இடம்பெற்ற அனர்த்தத்தின்போது இயங்கவில்லை என ஸ்ரீலங்கா முஸ்லிம் காங்கிரஸ் உறுப்பினர் எம்.எல்.ஏ.எம்.ஹிஸ்புல்லாஹ் தெரிவித்தார்.

பாராளுமன்றத்தில் புதன்கிழமை (3) இடம்பெற்ற  2026 ஆம் ஆண்டுக்கான வரவு - செலவுத் திட்டத்தில் பெருந்தோட்ட மற்றும் சமூக உட்கட்டமைப்பு வசதிகள் அமைச்சு,  வர்த்தக வாணிப, உணவு பாதுகாப்பு மற்றும் கூட்டுறவு அபிவிருத்தி அமைச்சு மற்றும் நிதி, திட்டமிடல் மற்றும் பொருளாதார அபிவிருத்தி அமைச்சுகளுக்கான நிதி ஒதுக்கீடுகள்  மீதான குழு நிலை விவாதத்தில் உரையாற்றுகையிலேயே இவ்வாறு தெரிவித்தார்.

நாடு எதிர்கொண்டுள்ள அனர்த்தத்தில் இருந்து நாட்டையும் மக்களையும் மீட்பதற்கு அரசாங்கம் எடுத்துவரும் முயற்சியை பாராட்டுகிறேன். அதேநேரம் இவ்வாறான அனர்த்தங்கள் ஏற்படும்போது அதுதொடர்பில் விரைவாக செயற்பட்டு  நடவடிக்கை எடுப்பதற்கு அனர்த்த முகாமைத்துவ மத்திய நிலையங்களில் போதுமான உறுப்பினர்கள் இல்லை. மாவட்ட மத்திய நிலையங்களில் 4,5 பேரா இருக்கின்றனர். அது போதுமானதாக இல்லை.

2005ஆம் ஆண்டு 13ஆம் இலக்க சட்டத்தின் பிரகாரம், மாகாண மட்டத்தில் அனர்த்த முகாமைத்துவ மத்திய நிலையம் அமைக்கப்பட வேண்டும் என பாராளுமன்றத்தில் சட்டம் நிறைவேற்றப்பட்டிருக்கிறது. ஆனால் 20 வருடமாகியும் அது இன்னும் அமைக்கப்படவில்லை. அனர்த்த முகாமைத்துவ மத்திய நிலையங்கள் அமைக்கப்பட்டிருந்தால், இந்த அனர்த்தத்தை குறைத்துக்கொண்டிருக்கலாம்.

அத்துடன் மாகாணத்துக்கு ஒரு அனர்த்த முகாமைத்துவ மத்திய நிலையம் ஒன்றை அமைப்பதற்கு அரசாங்கம் நடவடிக்கை எடுக்க வேண்டும் என்பதுடன், ஒவ்வொரு பிரதேச செயலகத்திலும் அனர்த்த முகாமைத்துவ நிலையம் ஒன்றை அமைக்க வேண்டும். அனர்த்த முகாமைத்துவ நிலையங்கள் மத்திய அரசாங்கத்துக்கு கீழ் செயற்படுவதால், இவ்வாறான அனர்த்தங்கள் ஏற்படும்போது, இந்த  மத்திய நிலையங்களை அரசாங்கத்தின் அனர்த்த முகாமைத்துவ பொறிமுறையாக எடுத்துக்கொள்ள முடியுமாகிறது.

மேலும் இந்த அனர்த்த சம்பவம் இடம்பெற்றபோது, மாவட்ட செயலாளருக்கு மாகாண செயலாளரை தொடர்புகொள்ள முடியாத நிலை ஏற்பட்டது. தொலை தொடர்புகள் செயலிழந்திருந்தன. அதனால் மாவட்ட செயலாளருக்கும் மாகாண செயலாளருக்கும் இடையில் ஒரு வானொலி தொடர்பாடல் முறை ஒன்றை ஏற்படுத்த வேண்டும். ஏனெனில் இந்த நாட்டில் சுனாமி அனரத்தத்திற்கு பின்னர் நாட்டில் 77 அனர்த்த முன்னெச்சரிக்கை கோபுரங்கள் அமைக்கப்பட்டிருந்தன. ஆனால் இதில் ஒன்றுகூட இடம்பெற்ற அனர்த்தத்தின்போது இயங்கவில்லை.அதனால் இந்த விடயங்கள் தொடர்பில் அரசாங்கம் கவனம் செலுத்த வேண்டும்.

அதேநேரம் கம்பஹா மாவட்டத்தில் மல்வானை  பிரதேசம் ஒவ்வொரு வருடமும் இவ்வாறான வெள்ள அனர்த்த்துக்கு பாதிக்கப்பட்டு வருகிறது. இந்த அனர்த்தத்தில் அந்த பகுதியில் மாத்திரம் சுமார் 1500 கோடிரூபா சொத்துக்களை இழந்துள்ளார்கள்.

இந்த வெள்ள அனர்த்தத்தை கட்டுப்படுத்துவதற்கு கடந்த காலத்தில் பேலியகொடையில் இருந்து களனி ரஜமஹ விகாரை பகுதிக்கு ஒரு அனை கட்டு அமைக்கப்பட்டிருக்கிறது.அதனாலே அந்த பகுதி தற்போது வெள்ள அனர்த்தத்தில் இருந்து பாதுகாக்கப்பட்டு வருகிறது. களனி ரஜமஹ விகாரையில் இருந்து பியகம, கடுவளை, மல்வானை முதல் பூகோடை வரைக்கும் இந்த அனை கட்டை நீட்ட முடியுமாக இருந்தால், ஏற்படும் வெள்ளப்பெருக்கில் இருந்து இந்த பிரதேசங்களை பாதுகாக்க முடியும் என்பதுடன் வெள்ளம்பிடிய, கொலன்னாவ, ஹங்வெள்ள போன்ற பிரதேசங்களில் ஏற்படும் வெள்ளப்பெருக்கை கட்டுப்படுத்த முடியுமாகும்.

இந்த அனைக்கட்டை நீட்டுவதற்கு ரணில் விக்ரமசிங்க ஜனாதிபதியாக இருந்தபோது, உலக வங்கியுடன் இணைந்து இதனை மேற்கொள்வதற்கான ஆரம்பகட்ட முயற்சிகள் மேற்கொள்ளப்பட்டுள்ளன. அதனால் இந்த அரசாங்கம் இந்த வேலைத்திட்டத்தை முன்னெடுக்க நடவடிக்கை எடுத்தால், பாரிய இழப்புகளை குறைத்துக்கொள்ள முடியுமாகிறது என்றார்.