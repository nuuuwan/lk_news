மாரீசன் - திரைப்பட விமர்சனம்

நடிகர்கள்: வடிவேலு, பகத் பாசில், கோவை சரளா, விவேக் பிரசன்னா, சித்தாரா, பி. எல். தேனப்பன், லிவிங்ஸ்டன் மற்றும் பலர்.

'மாமன்னன்' படத்தின் வெற்றிக்குப் பிறகு மீண்டும் வடிவேலு - பகத் பாசில் கூட்டணியில் உருவாகி இருப்பதாலும் இப்படத்தின் டீசரில் இரண்டு முரண்பட்ட குணாதிசயம் கொண்ட கதாபாத்திரங்களின் பயணத்தை மையப்படுத்திய படைப்பு என்ற எதிர்பார்ப்பை ஏற்படுத்தியதாலும் ரசிகர்கள் இப்படத்தைக் காண பட மாளிகைக்கு சென்றனர்.  அவர்களுக்கு படக் குழுவினர் 'தரமான சம்பவத்தை ' நிகழ்த்தினார்களா? இல்லையா? என்பதை தொடர்ந்து காண்போம்.

தயாளன் ( பகத் பாசில்) சிறிய அளவிலான திருட்டுகளில் ஈடுபட்டு, காவல் துறையினரால் பிடிக்கப்பட்டு, சிறைக்கு சென்று வரும் திருடன். வேலாயுதம் பிள்ளை ( வடிவேலு) முதிய வயதில் உள்ளவர்.

ஒரு தருணத்தில் தயாளன் திருட்டில் ஈடுபடும் போது வித்தியாசமான சூழலில் வேலாயுதம் பிள்ளையை சந்திக்கிறார். பணத்திற்காக அவரின் கோரிக்கையை ஏற்று அவருடன் பயணிக்கத் தொடங்குகிறார் தயாளன்.

அந்தத் தருணத்தில் வேலாயுதம் பிள்ளையின் வேண்டுகோளில் நியாயம் இருப்பதாக உணரும் தயாளன் அவரிடம் இருக்கும் லட்சக்கணக்கிலான பணத்தை கறந்து விட வேண்டும் என திட்டமிட்டு அவருடன் பயணிக்கிறார். இந்தத் தருணத்தில் வெவ்வேறு நிலவியல் பகுதிகளில் கொலை அரங்கேறுகிறது.

அந்த கொலையாளி யார்?  என காவல்துறை விசாரிக்க தொடங்குகிறது. இந்தக் கொலைக்கும் வேலாயுதம் பிள்ளைக்கும் தயாளனுக்கும் என்ன தொடர்பு ? என்பதை விறுவிறுப்பாகவும், பரபரப்பாகவும் விவரிப்பது தான் இப்படத்தின் கதை.

படத்தின் தொடக்கத்தில் சில காட்சிகள் ரசிகர்களின் எதிர்பார்ப்பை அதிகப்படுத்தினாலும் தொடர்ந்து வரும் பயணங்களும், யதார்த்த நிகழ்வுகளும் ரசிகர்களை சோர்வடைய செய்கிறது. ஆனால் இரண்டாம் பாதியில் திரைக்கதையின் பயணம் வேறு தளத்தில் பயணிப்பதால் ரசிகர்களுக்கு ஓரளவு ஆறுதலும், சிறிது உற்சாகமும் ஏற்படுகிறது. இருப்பினும் வழக்கமான கதையை இப்படியும் சொல்லலாம் என்ற ரீதியில் விவரிக்கப்பட்டிருப்பதால் ஒரு குறிப்பிட்ட பிரிவு ரசிகர்களுக்கு ஏற்புடையதாக இருக்கிறது.

வேலாயுதம் பிள்ளை கதாபாத்திரத்தில் வடிவேலு தன் வித்தியாசமான பரிமாணத்தை காட்டி ரசிகர்களை அசர அடிக்கிறார். தயாளன் கதாபாத்திரத்தில் திரையில் தோன்றும் பகத் பாசிலும் தன்னுடைய தனித்துவமான நடிப்பை வெளிப்படுத்தி ரசிகர்களுக்கு தன் இருப்பையும் உறுதிப்படுத்துகிறார். குறிப்பாக உச்சகட்ட காட்சியில் அவரின் நடிப்பு கவனிக்க வைக்கிறது.

இந்த இரண்டு கதாபாத்திரங்களை கடந்து படத்தில் தோன்றும் கோவை சரளா, விவேக் பிரசன்னா, சித்தாரா ஆகியோர் இயக்குநர் சொன்ன விடயங்களை நேர்த்தியாக திரையில் கடத்தி இருக்கிறார்கள்.

'கடந்த காலமும், எதிர்காலமும் இல்லாம வாழ்றேன். நிகழ்காலத்தையே...! மறந்து விடுவோமோ..!ன்னு பயமாயிருக்குப்பா..' 'ஞாபகங்கள் தான்ப்பா வாழ்க்க..' ஆகிய உரையாடல்கள் கவனம் பெறுகின்றன.

படத்தின் தலைப்பு மற்றும் தொடக்கக் காட்சி குறியீடாக விவரிக்கப்பட்டிருப்பதால் புரிந்தவர்களால் ரசிக்க முடிகிறது.