இலங்கைக்கு கடத்த முயன்ற ஐஸ் போதைப்பொருள் கைப்பற்றல்

இந்தியாவின் ராமநாதபுரம் மாவட்ட கடலோர பகுதியில் இருந்து இலங்கைக்கு கடத்த முயன்ற 1 கிலோ 500 கிராம் எடை கொண்ட ஐஸ் போதைப்பொருள்  இன்று செவ்வாய்க்கிழமை (18) காலை கைப்பற்றப்பட்டப்பட்டுள்ளது.

கைப்பற்றப்பட்ட பொருட்கள் ராமநாதபுரம் சுங்கத்திணைக்களம் அலுவலகத்திற்கு எடுத்து சென்று விசாரணை நடத்தி வருகின்றனர்.

ராமநாதபுரம் மாவட்ட கடலோர பகுதிகளான தனுஷ்கோடி, மரைக்காயர் பட்டினம், வேதாளை, களிமண்குண்டு, தேவிபட்டினம், தொண்டி உள்ளிட்ட கடற்கரை பகுதியில் இருந்து தனுஷ்கோடி கடல் வழியாக  இலங்கைக்கு கஞ்சா, ஐஸ் போதைப்பொருள், சமையல் மஞ்சள், கடல் அட்டை, செருப்பு, பீடி இலை பண்டல்கள், பூச்சிக்கொல்லி, உரம், அழகு சாதன பொருட்கள்  உள்ளிட்டவைகளை சமீப காலமாக  அதிக அளவு கடத்தப்பட்டு வருகிறது.

இந்த கடத்தல் சம்பவங்களை தடுப்பதற்காக இந்திய,இலங்கை சர்வதேச கடல் எல்லை பகுதியில் இலங்கை கடற்படை மற்றும் இந்திய கடலோர காவல் படையினர் ரோந்து பணியில் ஈடுபட்டு வரும் நிலையில் கண்காணிப்பையும் மீறி போதை பொருட்கள் இலங்கைக்கு கடத்தப்பட்டு வருகிறது.

இந்நிலையில் ராமநாதபுரம் மாவட்ட கடலோர பகுதியில் இருந்து இலங்கைக்கு கடல் வழியாக ஐஸ் போதைப்பொருள் கடத்தப்பட இருப்பதாகவும், ஐஸ் போதைப்பொருள் ராமநாதபுரம் மாவட்டத்திற்குள் தனியார் பஸ்ஸில் கொண்டு வர இருப்பதாகவும் ராமநாதபுரம் சுங்கத்திணைக்களம் துணை ஆணையருக்கு கிடைத்த ரகசிய தகவலின் அடிப்படையில் சுங்கத்திணைக்களம் அதிகாரிகள் ராமநாதபுரம்  கிழக்கு கடற்கரை சாலையான மீமிசல், எஸ் .பி பட்டினம்,தொண்டி, மோர் பண்ணை, தேவிபட்டினம், காரங்காடு உள்ளிட்ட பகுதிகளில் இன்று (18) தீவிர கண்காணிப்பில்  ஈடுபட்டு வந்துள்ளனர்.

இதன்போது, மீமிசல் பேருந்து நிலையத்தில் இருந்து தொண்டி நோக்கி சென்ற தனியார் பேருந்து ஒன்றை  எஸ் பி பட்டினம்  அருகே வைத்து சுங்கத்திணைக்களம் அதிகாரிகள் தடுத்து நிறுத்தி பேருந்துக்குள் சோதனை செய்தபோது பயணிகள் அமரும் இருக்கைக்கு கீழே கேட்பாரற்ற நிலையில் கிடந்த பை ஒன்றை எடுத்து சோதனை செய்தபோது அதில் ஐஸ் போதைப் பொருள் இருந்தது தெரியவந்துள்ளது.

இதையடுத்து ஐஸ் போதைப்பொருள் கைப்பற்றப்பட்டு சுங்கத்திணைக்களம் அதிகாரிகள் பேருந்தில் இருந்த பயணிகளிடம் அந்த பை குறித்து விசாரித்த போது யாரும் அந்த பைக்கு உரிமை கோராததால் பேருந்தின் நடத்துனர் மற்றும் ஓட்டுநர் இருவரையும் ராமநாதபுரத்தில் உள்ள சுங்கத்திணைக்களம் அலுவலகத்திற்கு விசாரணைக்கு வருமாறு உத்தரவிட்டு ஐஸ் போதைப்பொருளை ராமநாதபுரம் சுங்கத்தை அலுவலகத்திற்கு எடுத்து வந்து அதிகாரிகள் விசாரணை நடத்தி வருகின்றனர்.

சுங்கத்திணைக்களம் அதிகாரிகள் கைப்பற்றப்பட்ட  ஐஸ் போதை பொருளை எடையிட்டு பார்த்த போது  அதில் 1 கிலோ 500 கிராம் ஐஸ் போதைப்பொருள்  இருந்துள்ளது.

இதன் இந்திய மதிப்பு ரூ.4.50 கோடி என   ராமநாதபுரம் சுங்கத்திணைக்களம் அதிகாரிகள் தெரிவித்துள்ளனர்.

மேலும் ஐஸ் போதைப்பொருள் கடத்தல் சம்பவத்துடன்  தொடர்புடைய  நபர்கள் யார் என்பது குறித்து தீவிரமாக விசாரணை செய்து வருவதாக மேலும் அவர்கள் தெரிவித்தனர்.