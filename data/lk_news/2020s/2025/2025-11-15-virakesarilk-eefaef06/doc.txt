டிஎஸ்ஐ சுப்பர் ஸ்போர்ட் பாடசாலைகள் கரப்பந்தாட்டம் 2025: தம்மிஸ்சர வித்தியாலயத்திற்கு இரண்டு சம்பியன் பட்டங்கள்

இலங்கை பாடசாலைகள் கரப்பந்தாட்ட சங்கம், இலங்கை கரப்பந்தாட்ட சம்மேளனம் ஆகியன   இணைந்து நடத்தும் டிஎஸ்ஐ சுப்பர் ஸ்போர்ட் பாடசாலைகள் கரப்பந்தாட்டப் போட்டி 2025இல் சிறுமிகளுக்கான 2 வயது பிரிவுகளில் நாத்தாண்டிய தம்மிஸ்சர தேசிய பாடசாலை சம்பியன் பட்டங்களை சுவீகரித்தது.

எல்பிட்டி ஆரம்பப் பாடசாலை, எஹலியகொடை தர்மபால மத்திய வித்தியாலயம், நாத்தாண்டி ஜனாதிபதி தேசிய பாடசாலை, சிலாபம் புனித மரியாள் வித்தியாலயம் ஆகியன  தலா ஒரு சம்பியன் பட்டங்களை சுவீகரித்தன.

இருபாலாருக்குமான 11, 13, 15 ஆகிய வயது பிரிவுகளுக்கான இறுதிப் போட்டிகள் கொழும்பு சுகததாச உள்ளக அரங்கில் இன்று சனிக்கிழமை (15)நடைபெற்றன.

நாத்தாண்டியைச்  சேர்ந்த இரண்டு பாடசாலைகளுக்கு இடையில் நடைபெற்ற இறுதிப் போட்டியில் துக்கன்னாவை கனிஷ்ட வித்தியாலய அணியை 15 - 8, 15 - 13 என்ற புள்ளிகளைக்கொண்ட 2 நேர் செட்களில் தம்மிஸ்சர தேசிய பாடசாலை அணி வெற்றிகொண்டு சம்பியனானது.

பெந்தோட்டை காமினி தேசிய பாடசாலை அணியை இறுதிப் போட்டியில் சந்தித்த எல்பிட்டி ஆரம்பப் பாடசாலை அணி 15 - 1, 15 - 7 என்ற புள்ளிகளைக் கொண்ட 2 நேர் செட்களில் வெற்றியீட்டி சம்பியன் பட்டத்தை சூடியது.

கிரிஉல்ல விக்ரமஷீலா தேசிய பாடசாலை அணியை இறுதிப் போட்டியில் எதிர்த்தாடிய தம்மிஸ்சர தேசிய பாடசாலை அணி 21 - 16, 21 - 16  என்ற புள்ளிகளைக் கொண்ட 2 நேர் செட்களில் வெற்றிகொண்டு சம்பியனானது.

வென்னப்புவை புனித ஜோசப் வாஸ் வித்தியாலய அணிக்கும் தர்மபால மத்திய வித்தியாலய அணிக்கும் இடையிலான இறுதிப் போட்டி மிகவும் பரபரப்பை ஏற்படுத்தியது.

முதல் செட்டில் தர்மபால மத்திய வித்தியாலய அணி 21 - 18 என வெற்றிபெற்ற போதிலும் அடுத்த செட்டில் புனித ஜோசப் வாஸ் வித்தியாலய அணி 21 - 20 என வெற்றிபெற்று செட்கள் நிலையை 1 - 1 சமப்படுத்தியது.

இதனை அடுத்து நடைபெற்ற தீர்மானம் மிக்க கடைசி செட்டில் முழுத் திறமையை வெளிப்படுத்திய தர்மபால மத்திய வித்தியாலய அணி அந்த செட்டை 21 - 12 என  தனதாக்கி 2 - 1 செட்கள் என்ற கணக்கில் வெற்றிபெற்று சம்பியன் ஆனது.

15 வயதுக்குட்பட்ட சிறுமிகள் பிரிவில் நாத்தாண்டி ஜனாதிபதி தேசிய பாடசாலை 3 நேர் செட்களில் வெற்றிபெற்று சம்பியன் பட்டத்தை சுவிகரித்தது.

முதலாவது செட்டில் ஜனாதிபதி தேசிய பாடசாலை அணி 25 - 17 என்ற புள்ளிகள் வித்தியாசத்தில் வெற்றிபெற்றது.

சமநிலை முறிப்புவரை நீடித்த மிகவும் பரபரப்பான இரண்டாவது செட்டிலும் 28 - 26 என்ற புள்ளிகள் கணக்கில் ஜனாதிபதி தேசிய பாடசாலை அணி வெற்றிபெற்றது.

தொடர்ந்து நடைபெற்ற கடைசி செட்டில் இரண்டு அணிகளும் சம அளவில் மோதிக்கொண்ட வண்ணம் இருந்தன. ஆனால், கடைசிக் கட்டத்தில் தொடர்ச்சியாக 5 புள்ளிகளைப் பெற்ற ஜனாதிபதி தேசிய பாடசாலை 25 - 20 என அந்த செட்டை தனதாக்கி சம்பியன் பட்டத்தை சூடிக்கொண்டது.

15 வயதுக்குட்பட்ட  சிறுவர்கள் பிரிவில் சிலாபம் புனித மரியாள் கல்லூரி இலகுவாக வெற்றிபெற்று சம்பியன் பட்டத்தை தனதாக்கிக்கொண்டது.

இறுதிப் போட்டியில் எஹலியகொடை தர்மபால மத்திய வித்தியாலய அணியை எதிர்த்தாடிய புனித மரியாள் கல்லூரி அணி 25 - 9, 25 - 7, 25 - 12 ஆகிய புள்ளிகளைக் கொண்ட 3 நேர் செட்களில் வெற்றிபெற்று சம்பியனானது.

இது இவ்வாறிருக்க, இருபாலாருக்குமான 17 வயதுக்குட்பட்ட மற்றும் 19 வயதுக்குட்பட்ட இறுதிப் போட்டிகள் கொழும்பு சுகததாச உள்ளக அரங்கில் நாளை ஞாயிற்றுக்கிழமை (16) நடைபெறும்.